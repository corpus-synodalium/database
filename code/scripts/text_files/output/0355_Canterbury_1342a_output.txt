Section: 001
====================
(1) Ne in privatis oratoriis missarum solemnia sine licentia episcopi decetero celebrentur
Quam[1] sit inhonestum et reverentiae divinae contrarium, tam in privatis oratoriis quam capellis pro divinorum celebratione non deputatis, antiquitus nec dotatis aut domibus minime consecratis, sacrarum missarum celebrare mysteria, non tantum Veteris Testamenti pagina et sanctiones canonicae, verum etiam traditiones principum saecularium debitae considerationis iudicio[2] perspexerunt; quas sacerdotes saeculares nequiter contenmentes, nulla necessitate cogente, divina celebrantes, in eis varia discrimina pariunt animabus, dum ecclesiarum parochiani a suis ex hoc se retrahentes parochialibus ecclesiis, ac sic informationibus salutaribus,[3] quae in eis solent fieri, frequenter carentes, nonnullis[4] prohibitis, et communioni quorundam,[5] illicite et temere se ingerunt, ac contra doctrinam, qua praecipitur iniquam conditionem alteri per alterum non afferri, plurimis ex hoc malis emergentibus, parochialium ecclesiarum detrahitur honori et commodo consueto.
Nos de fratrum nostrorum et totius concilii assensu et consilio decernimus quemcunque in oratoriis, capellis aut domibus huiusmodi, seu in loco minime dedicato seu delibato, missarum solemnia (diocesani non obtenta licentia), contra canonum prohibitionem decetero celebrantem, suspensionem a divinorum celebratione per mensem incurrere ipso facto. Licentiam autem ab episcopis nostrae provinciae, missis in locis huiusmodi non consecratis concessam celebrandi, et in posterum concedendam personis aliis quam magnatibus seu nobilibus, moram facientibus in locis ab ecclesiis parochialibus notabiliter distantibus, aut notorie debilibus vel infirmis, irritam decernimus et inanem. Per hoc tamen ecclesiarum praelatis et rectoribus et canonicis ecclesiarum cathedralium, vel religiosis non intendimus derogare, quominus ipsi in oratoriis suis ab antiquo constructis missas possint licite celebrare, seu facere celebrari, sicut fieri consuevit.
Sacerdotes insuper, quos in oratoriis regum seu capellis, seu reginarum Angliae, aut liberorum suorum, erectis vel erigendis, missas celebrare contigerit, poena praedicta nolumus coarctari.

Section: 002
====================
(2) Ne instituti beneficiis, vel ad sacros ordines promoti, indebite pro suis literis praegraventur
Nova et insatiabilis cupiditas adinvenit, ut pro literis institutionum clericorum ad beneficia ecclesiastica admissorum, et ordinatorum, pro literis ordinum, pro scripturarum labore, ac sigillis, fiant multoties exactiones immensae, id reprobante canone, dicente: ‘Quod sicut non decet episcopum manus impositionem vendere, ita nec notarium nec ministrum eorundem, nec calamum, nec ministerium venundare.’[6]
Archidiaconorum tamen et suorum officialium, necnon aliorum clerici certificatoriorum et inquisitionum literas super beneficiis vacantibus factas tradere renuunt praesentatis, nisi prius nimis excessivam summam pecuniae habeant pro scriptura.
Nos hunc abusum abolere volentes, praesentis deliberatione concilii duximus ordinandum, quod pro scriptura literarum, inquisitionum, institutionum vel collationum et commissionum ad inducendum, vel certificatoriarum ipsarum in beneficiis, ultra duodecim denarios; pro literis vero cuiuslibet sacri ordinis ultra sex denarios dicti clerici per se, vel per alios, non recipiant quovismodo.
Ceterum, quia ordinarii suis teneantur ministris stipendia constituere, quibus debent merito contentari.
Pro sigillatione literarum huiusmodi aut mariscallis pro introitu, seu ianitoribus, hostiariis, vel barbitonsoribus episcoporum, a clericis minoribus vel maioribus ordinibus decoratis, nihil omnino exigi volumus, vel persolvi, ne cuiusvis specie velaminis, solutio pro sigillis literarum, vel introitu supradictis in quaestum damnabilem convertatur.
Et ne temeritas, provisa remedia violans, praetereat impunita, si contra praemissa quicquam recipiatur ab aliquo, duplum sic recepti reddi praecipimus infra mensem.
Alioquin, extunc clerici beneficiati, receptorum per ipsos iniquorum duplum restituere differentes, ab officio et beneficio noverint se suspensos; clerici vero non beneficiati et laici ingressum ecclesiae sibi noverint interdictum, quousque de duplo satisfactionem impenderint solventibus competentem.

Section: 003
====================
(3) De inductionibus in ecclesiis vel beneficiis solvendis[7]
Item quia archidiaconi et eorum officiales, aliique ministri ecclesiastici nostrae provinciae, post collationem beneficiorum ecclesiasticorum, vel institutionum factam in ipsis, promotos in illis beneficiis ad superioris mandatum inducere, ac inductionis literas certificatorias facere vel concedere differunt, nisi prius eis de immoderata summa pecuniae satisfiat; sacro statuimus approbante concilio, quod qui sic promotos ad mandata superioris tenentur inducere, pro inductione facienda huiusmodi sumptibus moderatis, videlicet si archidiaconus inducat, quadraginta denariorum; ac suus officialis, duorum solidorum perceptione, pro sigillo[8] ac suorum expensis pro diaeta penitus sit contentus.
Ipsi tamen inducendo (ut praemittitur) optione servata, an in huiusmodi pecuniae quantitate, seu in aliis necessariis ipsum inductorem et suos voluerit procurare.
Si quicquam vero ultra hoc ab inductoribus, occasione praemissorum, recipiatur, vel si recipiant quicquam amplius propter inductionem faciendam per ipsos, vel si inductionum certificatorias literas facere et inductis tradere (exquisitis coloribus) differre illos contingat indebite, culpabiles in hac parte suspensionem ab officio, et ingressu ecclesiae tamdiu incurrere volumus ipso facto, donec contra haec recepta solventibus restituant, et laeso sua culpa satisfaciant in praemissis.

Section: 004
====================
(4) De eleemosynis faciendis in parochiis[9] ecclesiarum appropriatarum
In decimis et ceteris ecclesiarum rebus dispensandis, cum viris ecclesiasticis permissa sit facultas, huiusmodi rerum compendio pauperes ne defraudentur, sed religiosi nostrae provinciae appropriatas obtinentes sibi ecclesias, fructus, reditus et proventus earum sic suis cupide nituntur usibus applicare, quod dispensandi Dei misericordia parochianis sic appropriatarum ecclesiarum regeneratis filiis, quatenus indigentibus, quibus, tanquam suis domesticis naturalibus instructis exemplo, quam extraneis, plus tenentur, in nullo exhibent, nec inter eos exercere curant quaevis opera caritatis.
Unde sic nimis agentes avare,[10] decimarum et ecclesiasticorum iurium debitores, nedum indevotos efficiunt, sed eorum perversos invasores et consumptores, turbatoresque nefandos, occasionaliter instituunt, in suarum propriarum et ipsorum grande periculum animarum, et scandalum plurimorum.
Unde sacri huius approbatione concilii statuimus, quod religiosi praedicti, beneficia appropriata obtinentes ecclesiastica, secundum beneficiorum huiusmodi facultates, annis singulis, pauperibus parochianis, beneficiorum huiusmodi certam eleemosynae quantitatem episcoporum locorum moderandam arbitrio, per ipsos eposcopos distribuere compellantur, sub poena sequestrationis fructuum et proventuum beneficiorum huiusmodi, donec in praemissis paruerint competenter.

Section: 005
====================
(5) De reparationibus ecclesiarum et clausuris coemeteriorum[11]
Licet parochiani ecclesiarum parochialium suarum naves, et tectum ecclesiarum interius et exterius, ipsarumque campanile, altaria et imagines, vitreasque fenestras, in dictis navibus existentes, et coemeteriorum clausuras, de consuetudine laudabili in nostra provincia diutius obtenta facere, ac quoties fuerit necesse, reparare suis sumptibus teneantur; tamen religiosi et alii possessiones aut[12] praedia seu reditus, infra fines et limites ecclesiarum huiusmodi nostrae provinciae Cantuariensis obtinentes, potissime degentes extra parochiam ecclesiarum ipsarum, fabricae earundem, aut coemeteriorum clausuris, et ceteris incumbentibus oneribus, a parochianis supportandis de consuetudine vel de iure, cum eis contribuere, quamvis ut plurimum, onera huiusmodi, secundum praediorum ac possessionum quantitatem in parochiis existentium limitentur et taxentur, recusent iniuste.
Sed religiosi in locis variis nostrae provinciae possessiones et praedia diversa in parochiis huiusmodi ecclesiarum, per acquisitiones novas, necnon et alii extra parochiam degentes occupant et obtinent[13] his diebus, adeo ut earum reliqui parochiani in ipsarum ecclesiarum parochiis degentes, onera circa refectionem seu reparationem praemissorum, eisdem incumbentia per se nequeant asportare, unde domorum Dei publicus deformatur aspectus, et earum ex his de honestatibus sequuntur alia etiam incommoda manifesta.
Nos igitur, praesentis approbatione concilii duximus statuendum, quod tam religiosi quam alii, possessiones aut praedia, seu reditus quae de gleba reficiendarum ecclesiarum seu dote non existunt, in quibuscunque parochiis nostrae provinciae obtinentes, seu in posterum obtenturi,[14] in ipsis degentes vel alibi, ad quaevis onera parochianis praedictis in his incumbentia, de consuetudine vel de iure, quae consideratis possessionum et redituum quantitatibus imminent vel imponentur eisdem, cum ceteris parochianis ecclesiarum huiusmodi, quoties opus fuerit, contribuere teneantur.
Ad quod, cum necesse fuerit, censuris ecclesiasticis et aliis iuris remediis per locorum ordinarios compellantur.

Section: 006
====================
(6) Quantum pro insinuatione testamentorum quoruncunque, ac calculi seu computi administratione, et acquietantiarum literis in bonis defunctorum pro labore recipi debeat per quemcunque iudicem ecclesiasticum
Adeo quorundam animos, temporibus nostris saeva cupiditas occupavit, quod quaestum reputantes pietatem, non curant quibus studiis suae cupiditatis sitim reficiant, dum venale id exhibent nefando commercio, gratis impendere quod deberent.
Sane licet bonae memoriae Simon Mepham, archiepiscopus Cantuariensis, praedecessor noster, provincialis concilii deliberatione statuerit,[15] quod pro insinuatione testamenti cuiusvis defuncti, cuius bonorum inventarium centum solidorum summam non excedit, nihil penitus exigatur; quia cum circa testamentorum insinuationes defunctorum, quorum inventarium bonorum dictam summam excedit, seu circa id, pro acquietantiis calculorum, vel computorum administrationis bonorum concernentium huiusmodi testamentum, quid determinate debeat recipi, minime providetur; locorum ordinarii, tam pro insinuationibus quam pro acquietantiarum literis, in hac parte sic immoderate ac excessive pecuniam exigunt, quod defunctorum exhaustis et consumptis facultatibus, per extortiones illicitas in praemissis, decedentium voluntates ultimae etiam in his, quae relinquuntur in usus pauperum, vel alias pias causas, de residuo nequeant adimpleri, quorum occasione, laici contra dictos ordinarios veluti consumentes vel usurpantes quae tueri tenentur, exasperantur non modicum, necnon ad fraudes et superstitiosas inventiones periculose quotidie provocatur.
Ut igitur tantae usurpationis contumelia depellatur, statuimus quod pro probatione vel approbatione seu insinuatione testamentorum quorumcunque nihil per episcopos, seu ordinarios alios capiatur omnino; per clericos tamen scribentes insinuationes huiusmodi sex denarios dumtaxat recipi permittimus pro labore.
Quodsi aliquod inventarium bonorum cuiuscunque defuncti in computo triginta solidorum summam reperiatur excedere, quod tamen ad centum solidos minime extendatur, pro computo, et agendis omnibus circa ipsum, acquietantiarumque literis, seu aliis quibuscunque episcopi aut ordinarii seu deputati ab eis et audientes computum, vel ministri alii computo huiusmodi intendentes ultra duodecim denarios recipere non praesumant.
Si vero centum solidorum summam aut ultra, minus tamen viginti libris dicta contineat inventarium, perceptione trium solidorum penitus sint contenti.
Sed si viginti aut ultra, citra tamen sexaginta librarum summam habeat, ultra quinque solidos pro labore, literis et scripturis aliis, non admittant.
Quodsi sexaginta librarum vel ultra, minus tamen centum librarum summam attingat huiusmodi inventarium, decem solidos pro praemissis recipiant, et non ultra.
Si vero huiusmodi inventarium centum librarum vel amplius, minus tamen quam centum et quinquaginta librarum summam contineat, ultra viginti solidos pro praedictis recipere non praesumant.
Sed si centum et sexaginta librarum summam, vel ampliorum contineat, pro singulis quinquaginta libris, quas ultracentum libras contineri contigerit in eisdem, ordinarii pro praedictis singulis decem solidos cum praedictis viginti solidis recipere valeant, et non ultra.
Clericos tamen pro singulis acquietantiis et literis, quas in hac parte scribunt ultra praemissa sex denarios nihil recipere permittimus pro labore.
Si vero quemquam in aliquo casuum praemissorum ultra praetaxatam summam quavis cautela, in pecunia numerata, seu rebus aliis contingat recipere; duplum eius quod ultra recipit, fabricae ecclesiae Cathedralis loci infra mensem reddere teneatur; alioquin extunc episcopi duplum ipsum ultra praedictum tempus restituere differentes, sciant esse ecclesiae ingressum sibi interdictum; inferiores vero[17] a beneficio et officio noverint se suspensos, quousque de duplo huiusmodi praedictis ecclesiis cathedralibus plenariam satisfactionem impendant.
In ipsa quidem probatione seu insinuatione testamentorum quorumcunque vel postea, ante administrationes et computorum redditiones fideliter factas, acquietantiarum literae testamentorum executoribus nullatenus concedantur, sub poena suspensionis ab ingressu ecclesiae per sex menses, quam contrafacientes incurrere volumus ipso facto.

Section: 007
====================
(7) De visitatione et procuratione archidiaconorum et aliorum ordinariorum
Quamvis lex naturae fructum laboris tribuat operanti; sic tamen aequitatem amplectitur, ut non laborantem, potissime circa ea quibus vacare tenetur ex debito, non manducare praecipiat negligentem.
Sane nonnulli archidiaconi et alii superiores et inferiores ordinarii nostrae provinciae lucris temporalibus inhiantes, et quae Dei sunt proiicientes a tergo, in suarum visitationum progressibus, venationibus et aliis vacantes insolentiis,[18] ad loca visitanda multoties tales mittunt, quorum exhortatione seu informatione clerus et populus non instruitur ab ecclesiis, quas die visitationis non ingrediuntur, nec inspiciunt, et a quibusdam per se, vel per alios nullatenus visitatis, necnon a pluribus, quas per alios perfunctorie visitari faciunt uno die, quarum quaelibet ad procurationem unius diei consuetam, pro ipsis archidiaconis et suis ordinatis famulis competenter sufficeret, a singulis ecclesiis, rectoribus, seu vicariis eorundem, procurationes solitas in pecunia contra sanctiones exigere non formidant; excogitata etiam superstitiosa quadam fraude saepius visitaturi ecclesias, dies visitationum huiusmodi faciendarum praevenientes, in noctibus ipsos dies praecedentibus, rectorum seu vicariorum ad eorum sumptus, cum excessivis et onerosis familiis et vecturis morantur; ac in crastino, visitatione impensa, procurationem plenam et solidam extorquent in pecunia pro dieta, tanquam in victualibus minime procurati, etiam quandoque licet cum talibus dicto die prandeant visitatis.
Nos praemissis, tam pro subditorum quiete, quam excedentium salute, cupientes occurrere, districtius inhibemus, praesentis auctoritate concilii, ne quis procurationem, ratione visitationis solvendam ab aliqua praesumat recipere ecclesia, nisi visitationis officium eidem diligenter impenderit, scrutatis personaliter et inspectis per ipsum cum effectu, quae fuerint indaganda.
Si quis vero plures voluerit visitare ecclesias, uno die procuratione unica in victualibus vel pecunia, ad quam omnes et singulas, sic de die unico visitatas, proportionabiliter faciat contribuere, prout tradunt canones, sit contentus.
Et si nocte praecedente suam visitationem in quavis ecclesia faciendam ad sumptus rectoris seu vicarii visitandi, seu die visitationis in prandio steterit cum eisdem, veram aestimationem huiusmodi sumptuum in procurationem, si eam in pecunia visitans licite duxerit exigendam, computare, seu allocare, vel pro ea in totum studeat compensare, ita quod non ultra sumptus huiusmodi solidam procurationem in pecunia, nec amplius quam quae, deductis eisdem sumptibus, de procuratione in pecunia exsolvenda supererit, praesumat recipere vel exigere quovismodo.
Si quis autem aliter fecerit, donec indebite recepta restituerit, ab ingressu ecclesiae noverit se suspensum.
Verum quia plures archidiaconi at alii ordinarii honoris praerogativa, vel nobilitate generis decorati, in suis visitationibus incedentes, familiarium et vecturarum statutum in canonibus numerum excedunt, sic quod procurantes eosdem in victualibus excessive et indebite onerantur, ultra aestimationem procurationis, quae in pecunia solvi solet, nos visitatis huiusmodi, an in pecunia quantitatis solitae, vel in victualibus visitantes eosdem voluerint procurare, optionem reservamus.
Si visitata insuper ecclesia capellas habuerit dependentes ab ea, statuimus quod pro ecclesiae capellarumque suarum huiusmodi visitatione, procuratione unica, ut quae pro una ecclesia praestari solet in diocesi cuius est ecclesia, visitantes archidiaconi et alii ordinarii sint contenti sub poena suspensionis ab officio et beneficio, quam ipso facto incurrant, donec duplum illius quod ultra procurationem huiusmodi unicam receperint, fabricae suae ecclesiae solverint Cathedralis.
Item quia visitantes archidiaconi et alii ordinarii tam in ecclesiis quam in ornamentis earum, in coemeteriorum clausuris, mansionum domibus, reperientes defectus, ipsos, sub pecuniariis poenis praecipiunt praeparari, et a non parentibus censuris extorquent poenas huiusmodi, quibus dicti defectus potuerint debite emendari, inde suas bursas cum iactura pauperum his diebus oppressorum, insolite nequiter impraegnantes.[20]
Cum igitur ne propter tales exactiones poenales adversus archidiaconos et alios ordinarios, et eorum ministros detur legalis occasio malignandi, nec ecclesiasticos viros deceat quaestibus inhonestis et poenalibus anhelare, vel ditari; statuimus quod poenae huiusmodi, quoties exactae fuerint, in reparationem convertantur huiusmodi defectuum repertorum, sub poena suspensionis ab officio, quam contra praemissa sibi ipsis applicantes, donec sic percepta ad reparationem dictorum defectuum cum effectu assignent, incurrere decernimus ipso facto.

Section: 008
====================
(8) De consistoriis episcoporum et capitulis archidiaconorum et aliorum ordinariorum, in certis locis celebrandis
Excussis subditorum oneribus, in eorum quiete superiores quiescunt suaviter, et foventur in pace.
Sane considerantes ex eo quod quidam episcoporum, archidiaconorum et aliorum ordinariorum officiales, sua consistoria, sessiones et capitula de tribus in tres, vel de quatuor in quatuor septimanas annis singulis celebrantes per varia loca suarum iurisdictionum, et decanatuum nostrae provinciae, illuc frequenter quo vitae necessaria venalia cum difficultate obtineant, declinantes rectores et vicarios ecclesiarum in locis, in quibus huiusmodi celebrant consistoria, sessiones seu capitula, vel vicinis similibus sumptibus onerant excessive, ac scandali et calumniae materiam suscitant eo gravius; quodsi per rectores et vicarios ecclesiarum huiusmodi diebus illis splendide non procurentur ad votum, ipsos laboribus vexantes, quaesitis coloribus et causis confictis infestant graviter et molestant.
Propter quae et alias iniustas causas, praesentis statuimus deliberatione concilii, quod huiusmodi consistoria singula, sessiones et capitula in locis iurisdictionis et decanatuum praedictorum magis insignibus, vel saltem in quibus victualia communiter valeant inveniri venalia, decetero celebrentur.
Quodque officiales et ceteri ordinariorum ministri, suorum sumptibus dominorum tam in huiusmodi celebratione consistoriorum, sessionum et capitulorum, quam in aliis actibus, quos pro suis exercent dominis, faciant quae incumbunt.
Citationes autem ad consistoria, sessiones aut capitula huiusmodi in aliis locis quam superius expressis celebranda, et processus, quos in eis contigerit in posterum fieri, ipso iure decernimus fore nullos, ac officiales praedictos pro suorum dominorum expediendis negotiis sumptus a dictis curatis exigentes, seu ipsos occasione non praestationis sumptuum huiusmodi infestantes, eo ipso ab officio et ingressu ecclesiae suspensos volumus remanere.
Item, quia episcopi, archidiaconi et eorum officiales et alii ordinarii eorumque commissarii, citationes primarias pro correctionibus delinquentium fieri per rectores, vicarios, seu parochiales sacerdotes demandant; ipsis frequenter imponitur quod super his, quibus sit citatio, confessiones citatorum occultas in foro animae eis perverse revelant; quapropter in ipsos scandalizantur turpiter, et illis extunc parochiani peccatum renuunt confiteri; statuimus quod huiusmodi citationes primariae dictorum ordinariorum auctoritate flendae per rectores aut alios praedictos decetero non mandentur, sed fiant per officiales, decanos, apparitores aut ministros alios eorundem.
Si vero citationes huiusmodi primariae rectoribus aut vicariis seu presbyteris demandentur, ipsis super his parere minime teneantur, sed citationes ipsae primariae per eos, ac exinde subsecutae censurae vel processus, sint ipso iure irritae et inanes.

Section: 009
====================
(9) De apparitoribus[21]
Cum apparitorum onerosa multitudine, quae nihil habet honesti, subditis excessiva gravamina cumulentur, dum archidiaconi locorum in archidiaconatuum suorum singulis decanatibus, apparitores equites, qui in decanatibus huiusmodi sub se habentes alios apparitores pedites, cum garsionibus, ad malum naturaliter deditis, incedentes, ad sumptus rectorum et vicariorum huiusmodi, ad quos nimis frequenter declinant, cum ipsis diutine[22] morantur; quibus etiam non contenti apparitores praedicti, pecuniarum collectas, in quatuor anni capitulis generalibus, faciunt inter eos; agnos, lanam et garbas suis temporibus colligendo, et non conferentes eisdem per fas et nefas infestari procurant, et malitiose vexari.
Unde, praesentis approbatione concilii statuimus, quod singuli nostri suffraganei unum apparitorem equitem habeant dumtaxat pro diocesibus eorundem; locorum vero archidiaconi nostrae provinciae pro suorum archidiaconatuum decanatibus singulis unum apparitorem non equitem, sed peditem habeant tantummodo incedentem.
Qui cum rectoribus aut ecclesiarum vicariis ultra noctem et diem unicam, singulis quarteriis in anno, ipsorum sumptibus non morentur, nisi per eosdem invitati fuerint ad morandum specialiter.
Nec in capitulis generalibus collectas in pecunia, seu alias de lanis, agnis, vel rebus aliis faciant aliquales, gratis cum eis data fuerint, cum gratiarum recipere valeant actione.
Quodsi plures contra hoc fuerint deputati, vel eorum aliqui praemissa temere violare preaumpserint, deputantes eosdem tamdiu ipso facto ab officio et beneficio sint suspensi, donec huiusmodi amoverint deputatos, quos etiam ab apparitorum officio suspendimus ipso facto.

Section: 010
====================
(10) Ne pro peccato notorio in recidivo continuato diutius secunda vice recipiatur pecunia, et de poena recipientis[23]
Quoniam reus culpam non timescit aliquam, cuius poenam nummis existimat redimendam; nec pro huiusmodi a vitio noxius subtrahitur appetitus, nostraeque provinciae archidiaconi et eorum officiales, ac eorum superiores quidam alii, cum eorum peccant subditi, tam clerici quam laici adulterando, fornicando, seu alias notorie excedendo, recidivationes, et incorrigibiliter corporalem et manifestam, in aliorum terrorem, poenam debitam subeundam, pro pecunia indifferenter remittunt, adeo quod delinquentes huiusmodi dicuntur a multis eorum635 criminum conductores, pecuniamque recipientes, et imbursantes huiusmodi, eam in usus pauperum vel pias cuasas alias non convertunt; unde tam inter populares quam inter iudices ecclesiasticos suscitatur grave scandalum, et malum provocatur exemplum.
Statuimus idcirco, quod pro delicto notorio in recidivo continuato diutius secunda vice non recipiatur pecunia quovismodo, sub poena restitutionis dupli pecuniae contra hoc receptae, infra mensem post receptionem eiusdem fabricae Cathedralis ecclesiae applicandae, ac suspensionis ab officio, quam taliter recipientes pecuniam, et eius duplum infra mensem non restituentes, incurrere volumus ipso facto.
In commutationibus etiam paenitentiarum corporalium pro pecunia, quam absque magna et urgente causa fieri prohibemus, locorum ordinarii taliter moderentur, quod delinquentibus paenitentias corporales graves et publicas non imponant adeo excessivas, ut causative et per obliquum cogantur redimere suas paenitentias pecuniaria gravi summa.
Sed commutationes huiusmodi cum faciendae in posterum videantur, sic sciant modeste quod rapax non iudicetur accipiens, et dans ipse nimium non gravetur, sub poenis praedictis superius annotatis.

Section: 011
====================
(11) Ne aliquis fatigetur ad purgandum se de peccato sibi obiecto ultra decanatum in quo moratur
Item licet, quis purgari debeat, ubi noscitur infamatus, tamen nostrae provinciae episcoporum, archidiaconorum, et aliorum ordinariorum officiales et ministri, quadam, ut apparet, excogitata malitia, tam clericis quam laicis se purgaturos offerentibus de impositis, extra locum iurisdictionum suarum, in quibus eos constat diliquisse, suae iurisdictionis loca remotiora et ruralia, ubi non reperiuntur victualia, et vitae necessaria venalia absque difficultate, ad se purgandum, cum compurgatorum excessivo numero statuunt, seu praefigunt, et sic propter fatigationem expensarum, ac producendorum compurgatorum ad tam remota loca difficultatem, redemptionem cogant facere pecuniarum innocentes; adeo, quod aliqui eorum magis eligunt crimen, quod nunquam commiserant, confiteri, et paenitentiam, quam non meruerint, subire, quam se et compurgatores suos tot laboribus et sumptibus fatigare.
Propterea statuimus quod decetero defamati de criminibus seu excessibus et de eis purgare se volentes, de uno decanatu in alium, seu ad alia[24] loca, quam insignia superius ordinata, nullatenus pertrahantur.
In indicenda vero purgatione defamatis huiusmodi episcopi, archidiaconi et ceteri ordinarii, aut eorum officiales ultra sextae manus pro fornicatione, seu simili crimine, pro graviori siquidem, ut pro adulterio, vel maiori ultra duodecimae manus compurgatorum numerum non imponant sub poena suspensionis ab officio, quam contra facientes incurrere volumus ipso facto.
Illum insuper archidiaconorum et suorum officialium aliorumque ordinariorum detestantes abusum, quo a sacerdotibus in suis iurisdictionibus celebraturis divina, priusquam id faciant, certam et excessivam quantitatem pecuniae exigunt, liberalitatem quam sacerdotes huiusmodi clericos sua nomina inserentes in matriculis de uno denario solebant respicere, in exactionem censualem sex denariorum vel circiter, illicite convertentes; statuimus quod decetero a dictis sacerdotibus, ultra denarium unicum, pro quo ipsorum nomina registrentur in primis admissionibus eorum ad celebrandum divina, dicti archidiaconi, aut quivis ministri recipere non audeant quovismodo, sub poena suspensionis a celebratione divinorum et ingressu ecclesiae, quam contrafacientes incurrant, quousque duplum perceptorum huiusmodi fabricae ecclesiae Cathedralis locorum persolvant.

Section: 012
====================
(12) De his qui beneficia ecclesiastica per alios obtinere nituntur possessoribus canonice non amotis[25]
Esurientes avaritiae cultus sic cupide sitim conatur reficiere voluntatis, ut abiecto rationis tramite, clerici quidam fas et nefas improbe permiscentes, ecclesiastica beneficia, patronatus archiepiscoporum, episcoporum,[26] abbatum et aliarum, tam ecclesiasticarum quam saecularium personarum de possessionibus uis plena et inhumaniter ambientes, eaque temporibus longe retroactis, figmentis variis praetendentes vacasse; dum temporalium, cathedralium vel conventualium ecclesiarum, ratione vacationis earum, vel terrarum aliarum, quarum custodia fuerat penes regem, se ad ipsa praesentari, vel sibi per ipsum conferri procurant, licet post praetensas vacationes huiusmodi, a diversis tantis temporibus possessa fuerint, quod vix aut nulla sit alicuius memoria causae vacationis deductae, quae etiam quandoque falsissima, et quae nunquam sufficit, allegatur; quarum occasione praesentationum seu collationum, si per locorum ordinarios praesentati vel collatarii non admittantur, sicut non possunt, possessoribus canonice non amotis, huiusmodi breve regium Quare non admisit nuncupatum, impetrant contra episcopos et eos implacitant in foro saeculari, vel implacitari procurant, vacationum causas, non solum iuris et facti, sed iurisdictionem tamen, quarum cognitionem saecularis potestatis abusus usurpat indebite, in dicto saeculari foro discuti[28] facientes, quo beneficiorum huiusmodi possessores non fiunt, nec admittuntur partes ad litem taliter agitatam, nec ordinariorum literis, de et super[29] institutione vel collatione ac inductione factis in beneficiis huiusmodi fides adhibetur in curia saeculari; unde accidit quod episcopis et aliis, quos litium huiusmodi non afficit nec angit periculum, lites ipsas nullo modo, vel segniter defendentibus, pro praesentante et praesentato, collatore seu collatariis, in foro saeculari ius evincitur patronatus, timoreque vano executionis talis iudicii cum a foro saeculari scribitur episcopis quod praesentatos ac collatarios admittant huiusmodi, quandoque per se, quandoque per alios iuris ignaros aliquoties, quibus vices suas committunt, taliter praesentatos vel collatarios admittunt, et in locum viventis[31] possessoris per sententiam ecclesiasticam non amoti, de facto instituunt et in beneficiorum revera non vacantium possessorem inducunt, quin verius intrudunt et vitiosos constituunt detentores, in animarum deceptionem multiplicem et possessorum iustorum laesionem enormem.
Nos igitur adversus tantae temeritatis excessus, praesentis concilii provisione cupientes occurrere, statuimus, quod quicunque clerici ad dignitates, personatus, officia, vel praebendas, aut alia beneficia ecclesiastica quaecunque, plena et occupata de facto se praesentari, seu ea sibi conferri per quoscunque decetero in ista provincia procurantes, si directe vel indirecte virtute brevium, Quare non admisit vel Quare impedit etc. aut similium tacito in dictis brevibus de beneficiorum possessoribus et eis vocatis rite non amotis contra episcopos seu alios in saeculari curia prosequantur, nisi prius de causis vacationum praetensarum ad ordinariorum mandata inquiri faciant, et possessores per iudices ecclesiasticos competentes canonice primitus amoveri, maioris excommunicationis sententiam incurrant ipso facto; et tamquam sic excommunicati ad beneficia talia[32] nullatenus admittantur, sed inhabiles ad ea perpetuo censeantur.
Si vero contra haec quicquam in occupato beneficio instituatur, vel admittatur de facto, institutio seu admissio huiusmodi omni iuris effectu careat.
Et quicunque sic instituens vel admittens iure proprio vel delegato taliter praesentatum vel collatarium in obtento per alium beneficio, ipsius possessore sufficienti auctoritate in foro ecclesiae sententialiter primitus non amoto; si episcopus fuerit, per duos menses; inferior vero episcopo ab officio et beneficio tamdiu noverit se suspensum, donec benefici possessori priori resarciatur (ut convenit) omne damnum.
Et institutus taliter vel admissus, si se in occupato per alium beneficio contra hoc patiatur induci, ipso facto censeatur intrusor, et poenas intrusionis in constitutione Othoboni, quae incipit, ‘Amoris proprii’,[33] contentas, necnon alias a canonibus et sanctis patribus inflictas, ipso facto incurrat.
Per praemissa tamen vel infrascripta dignitati regiae vel coronae in his quae ad eas pertinent, non intendimus derogare; sed ambitionem insatiabilem clericorum supradicta illicite procurantium et prosequentium (ut praemittitur) cohibere; nec ordinariorum potestati, quin beneficia ad ipsorum collationem spectantia quovismodo de facto occupata illicite, non de iure, conferre poterunt, volumus derogare, nec eorum collationes beneficiorum admittentes huiusmodi coarctare.

Section: explicit
====================
Ceterum, ne in foro regio evincenti ius patronatus adversus alium, sua victoria sit inutilis, si scribatur ordinario quod admittat praesentatum ab illo, qui ius patronatus evicerit, ad beneficium huiusmodi, si de iure vacaverit et de facto nihil obsistat canonicum, admittatur libere huiusmodi praesentatus; sed si beneficium praedictum non vacaverit, illud domino regi vel iustitiariis suis intimet ordinarius, excusando se, quod quia tale beneficium non vacat ad praesens, nequit regium mandatum adimplere, praesentatusque per evincentem in foro saeculari contra ordinarium, ultra prosequens, spreta forma prosecutionis in foro ecclesiae (ut praemittitur) facienda, supradictas sententias excommunicationis, inhabilitatis et alias poenas iuris et constitutionum editas in hac parte, ipso facto incurrat.
Ius vero patronatus evincenti, licebit praesentare, si voluerit, ad beneficium huiusmodi possessorem, ut suum ius in posterum habeat declaratum.

