Section: incipit
====================
Senescentis mundi malitia et ferali more lasciviens contra salutaria maiorum constitutiones et monita conatur indies et adeo grassatur invetita, ut nisi diligentia pastorali quos Dei timor a malo non revocat saltem disciplinae rigor compesceret, per impunitatis audaciam calcatis legum habenis tam Dei quam hominum in omnium licenter excurrerent praecipia vitiorum.
Sunt namque sicuti publica vox proclamat et ipsa rerum magistra experientia manifestat in nonnullis civitatibus, burgis et locis aliis nostrae Cantuariensis provinciae callidi plerique emptores qui suae salutis immemores solent a plebeis simplicibus et ab illis lanam, linam, mei et ceram ac alia humanis usibus requisita per mensuram maiorem et per pondus maius vocatum communiter ie auncell’ alias ‘scheft’ seu ‘poundir’ emere fraudulenter et per aliam mensuram minorem et per pondera minora vocata ‘avoirdupois’ alias ‘lugging weights ’ eisdem simplicibus et aliis ferrum, calibem, picem, rosinam et alia mercimonia vendere in grande suarum periculum animarum et expoliationem pauperum et simplicium huiusmodi manifestam et aliorum intolerabile detrimentum, non curantes advertere quod praefatum pondus auncell vulgariter nuncupatum propter nonnullas abditas falcitates et fraudes in eo latentes et per idem usitatas nedum lege divina qua dicitur stetera dolosa abominatio est apud Deum et alibi ‘non habebitis in sacculo diversa pondera maius et minus nec erit in domo tua modius maior et minor, pondus habebitis iustum et verum’ etc., verum etiam canonicis institutis et constitutionibus sanctorum patrum in genere, regiis etiam statutis sub poenis forisfacturae omnium eo pondere emptorum et carceris per duos annos nominatim et in specie prohibetur, neque verentes excommunicationis sententiam in omnes et singulos facto verbo vel concilio venientes contra Magnam Cartam libertatum Angliae vel aliquem eius articulum, in qua quidem carta inter cetera continetur quod una mensura et unum pondus sit per totum regnum, ab omnibus archiepiscopis et episcopis Angliae solemniter fulminatam atque per sedem apostolicam pluries confirmatam, sicuti in constitutionibus provincialibus bonae memoriae Iohannis[1] Peckham apertius continetur.
Quinimmo, quod amplius est dolendum, astuti emptores huiusmodi ut ex errore eatur multiplicius in errorem dum de dicti prohibiti ponderis ‘le auncell’ exercitio vel abusu notorio moliuntur per omne fas et nefas publice non convicti pluries et frequenter in anno cum per officiarios domini nostri regis videlicet iustitiarios pacis, clericos mercati, confiscatores sive escaetores et alios de usu quin potius abusu saepedicti ponderis in singulis suis sessionibus specialiter inquirentes sub vinculo iuramenti tactis sacrosanctis evangeliis[2] per eosdem praestiti iudicialiter onerentur omnem in ea parte dicere veritatem, abusum nihilominus sive exercitium huiusmodi scienter voluntarieque concelant et per ceteros in huiusmodi iudicum et officiariorum regiorum sessionibus et aliorum dominorum temporalium curiis cum ipsis pari iuramento astrictos minis non numquam et terroribus concelari faciunt et procurant horrendum crimen periurii annuatim bis, ter aut pluries damnabiliter incurrendo et in id ipsum complices suos praedictos mala malis accumulantes execrabiliter inducendo.
Et hi omnes tot et tantis sceleribus involuti, ipsa praetextu radicatae consuetudinis pro nihilo reputantes absque voluntate satisfaciendi de sic male quaesitis seu peccata sua huiusmodi dimittendi impaenitentes ad sacramenta ecclesiae se ingerunt inpudenter in animarum suarum periculum grave nimis et perniciosum exemplum quamplurium ceterorum; et quamquam universos et singulos transgressores praedictos ut a praedictis sceleribus sub poena excommunicationis maioris omnino desisterent pluries sufficienter ac legitime monuerimus et per sufffaganeos nostros moneri fecerimus, in spiritu levitatis nihiominus perpaucis hucusque parere curantibus ipsorum plures immo, quod dolenter referimus, poenae omnes avaritiae caecitate perculsi, dum scitientes quaestum prorsus non desiderant dispendia animarum, a viis veteris malitiae contumaciter ac induratis animis negligunt declinare.
Ne igitur de cetero videamur tam notorios et enormes filiorum excessus sub conniventia praeterire, sic quod sanguis eorum de nostris quod absit manibus alias requiratur, volentes animarum saluti de congruo in praemissis remedio providere, ultimi provincialis concilis nostri auctoritate suffulti omnes et singulos nostrae Cantuariensis provinciae subditos scienter a tempore publicationis praesentium imposterum quocunque pondere standardo regio notabiliter discordante et praecipue dicto pondere ‘le auncell, scheft’ seu ‘poundre’ vulgariter nuncupato qualitercunque utentes utive facientes eisdem vel eorum aliquo aut ea seu eorum aliquod apud se scienter contumaciter et temere occultantes seu retinentes maioris excommunicationis sententiam statuimus, ordinamus et volumus incurrere ipso facto, quorum absolutionem locorum ordinariis aut eorum paenitentiariis ad hoc potestatem habentibus specialiter reservamus.
Insuper et ut[3] huiusmodi delinquentium facinora eo amplius evitentur quo ipsi delinquentes excommunicati solemnius fuerint nuntiati, dicto provinciali concilio approbante praecipimus quod omnes et singuili transgressores praedicti in singulis cathedralibus et parochialibus ecclesiis necnon capellis in quibus ecclesiarum more divina celebrantur officia nostrae provinciae antedictae adminus in anno una cum ceteris articulis maioris excommunicationis sententiae excommunicati publice in genere nuntientur cum intimatione reservationis absolutionis praedictae.
Quibus sic factis continuata fuit convocatio usque in diem Lunae praedictum. Praedicto quoque die Veneris, reverendus pater Dominus Willelmus Londoniensis in ecclesia sua Londoniensi assistentibus sibi reverendis patribus dominis Iohanne Roffensi et Iohanne[4] Landavensi saepedictum dominum Thomam Bagley[5] in sua haeresi pertinaciter perseverantem secundum exigentiam iuris degradavit et ipsum reliquit curiae saeculari.

Section: None
====================

Section: explicit
====================

