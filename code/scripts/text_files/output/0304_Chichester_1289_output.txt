Section: incipit
====================
﻿Constitutiones sinodales domini Gilberti episcopi Cicestrensis, lecte et publicate in maiori ecclesia Cicestrensi in festo sancte Fidis virginis, in concilio synodali ibidem celebrato, presidente dicto domino Gilberto Cicestrensi episcopo anno domini mcclxxxix.

Section: 001
====================
(1) Rectores ecclesiarum et alii quibus incumbit regimen animarum plebes sibi commissas exemplo bone conversationis, verbo exhortationis, infide recta et bonis moribus diligenter instruant et informent.
Ut autem liberius et efficacius officium impleant exhortantis, universi animarum curam habentes ecclesiasticis officiis et aliis bonis studiis se exerceant, orationibus et lectionibus vacent iugiter et intendant, sint pudici, virtutum operatione preclari, humilitate prediti, pacifici, evangelizantes pacem, annuntiantes bona, dissensiones, rixas, et scandala resecantes; ab illicitis spectaculis se abstineant, et precipue a duellis et torneamentis, luctis et aliis ubi sanguinis effusio poterit formidari; tabernas et inhonesta convivia non frequentent, extranearum fugiant consortia feminarum, et omnium ex quarum cohabitatione sinistra suspicio poterit exoriri.

Section: 002
====================
(2) Si quis autem de incontinentie vitio graviter diffamatus non potuerit canonice se purgare, habebitur pro convicto.
A convictis vero, vel in iure confessis, fructus beneficiorum seu stipendia subtrahantur donec inde nostram gratiam consequantur; ceteri in sacris ordinibus constituti iuxta modum culpe canonice puniantur.

Section: 003
====================
(3) Graviori autem sunt animadversione plectendi qui proprias filias spirituales, quas baptizaverint vel semel ad confessionem admiserint, et rectores qui proprias parochianas corrumpere non verentur, quoniam secundum rigorem canonum ab omni officio deponentur et peregrinando debent xv annis penitere, et postmodum ad monasterium divertere ac ibidem toto vite sue tempore commorari.

Section: 004
====================
(4) Hec autem que supradiximus de pena presbiterorum parochias regentium ad alios extendi volumus qui non regunt parochias, cum omnes pari voto continentie sint astricti et omnes deceat par honestas.

Section: 005
====================
(5) Concubine vero presbiterorum vel clericorum qui in sacris ordinibus fuerint constituti, de quibus constiterit, per excommunicationis sententiam ad agendam penitentiam compellantur, earundem absolutione nobis preterquam in mortis articulo reservata.

Section: 006
====================
(6) Si que autem excommunicatione contempta animo obstinato in peccato obstinaciter perseverent, corripiantur brachio seculari, et in vita careant communione fidelium et in morte ecclesiastica sepultura talibus denegetur.

Section: 007
====================
(7) Caveant insuper rectores ecclesiarum ne publicis fornicariis sacerdotibus aut de vitio incontinentie convictis seu diffamatis parochias regendas committant seu retineant noviter diffamatos.
Quod si facere presumpserint, lx solidorum pena, convertendorum in fabricam ecclesie Cicestrensis, noverint se multandos.

Section: 008
====================
(8) Sicut vita presbiterorum a vita vulgari debet esse seiuncta, ita decet ut habitu et incessu a ceteris distinguantur; propter quod inhibemus ne capis manicatis vel aliis indumentis levitatis vel lascivie notam pretendentibus utantur publice, contra constitutionem concilii ultimo apud Lamheth’ celebrati; alioquin huiusmodi indumenta fabrice ecclesiarum ubi degunt vel quibus deserviunt archidiaconi ministerio cognitione summaria applicentur.

Section: 009
====================
(9) Eligant itaque ecclesiarum rectores presbiteros note ordinationis et conversationis honeste, potentes opere et sermone, qui exemplo vite verbo et doctrine parare domino valeant plebem perfectam; qui circa correctionem parochianorum vigilent incessanter, et excessus subditorum diligentius investigent, et corrigant que fuerint penitentialiter et familiariter corrigenda.
Excessus autem qui in publicam prodeunt notitiam sive famam archidiaconis vel decanis seu officiali nostro sine more denuntient rectores seu vicarii corrigendos, ad quod iuramenti vinculo, antequam ad curam parochiarum accesserint, quasi voto fortissimo astringantur.

Section: 010
====================
(10) Ad hec precipimus ut rectores vel eorum presbiteri singulis intersint capitulis, et excessus denuntient subditorum, et denuntiationes, vocationes, et executiones nostras seu officialium nostrorum, ac alia mandata recipiant que occurrerint variis temporibus iniungenda.

Section: 011
====================
(11) Nullus autem ad penitentiarios nostros pro aliquo delicto mittatur, nisi de quo iure confessus fuerit vel convictus.
Enormia vero delicta nobis, vel penitentiario nostro ad hoc specialiter deputato, preterquam in mortis articulo, reservamus.
Literas autem decani vel officialis ad penitentiarium gratis concedi volumus et precipimus penitenti; et ut liqueat qualis fuerit penitentia et pro quo crimine sit iniuncta, penitens literas penitentiarii referat ad mittentem.
In singulis autem decanatibus per capitulum duo eligantur presbiteri qui, moribus et scientia prediti, confessiones audiant sacerdotum.

Section: 012
====================
(12) Ne pro levitate stipendiorum viliores honestioribus vel imperiti peritioribus preferantur, stipendia presbiterorum unius anni duximus taxanda quinque marcas, in locis quibus ecclesiarum sunt tenues sive modice facultates; in ditioribus tamen ecclesiis iuxta ipsarum facultates presbiteris volumus et statuimus uberius provideri.

Section: 013
====================
(13) Rectores ecclesiarum presbiteros suis ecclesiis non preficiant donec ipsos archidiaconis vel eorum officialibus representent, de quorum ordinatione, vita, et scientia examinatione habita diligenti, illi qui reperti fuerint ydonei admittantur et stipendiorum quantitas in rotulum publicum capituli redigatur.
Minus autem ydonei, de quorum ordinatione et vita non constiterit, penitus repellantur.
Ordinati vero a non suis episcopis vel alias irregularitate canonica notati ad nos mittantur pro gratia, si digni fuerint, optinenda, si sit casus in quo ex nostro officio possumus de iure misericorditer dispensare.

Section: 014
====================
(14) Presbiteri sint seduli ad divina officia horis competentibus et statutis in suis ecclesiis celebranda, ne desidia vel negligentia argui sive puniri debeant a prelatis.
Que autem cantant vel legunt, distincte proferant et aperte, non transsiliendo neque transcurrendo vel sincopando, sed cum debita reverentia ut ad devotionem excitent mentes seu animos auditorum.

Section: 015
====================
(15) Infirmos singulis diebus dominicis et festivis videant et visitent diligenter.
Caveant autem presbiteri ne ad visitandum infirmos se exhibeant difficiles quacunque hora fuerint requisiti; quod si presumpserint, canonicam non effugient ultionem.
Nec sicut a quibusdam hactenus est presumptum mittant cum eukaristia diaconos ad infirmos, dum ipsi vel potationibus seu aliis voluptatibus carnis vacant, sed personaliter infirmos adeant et confessiones audiant solerter, crimina et circumstantias criminum investigent, et innotescant infirmis que foret penitentia iniungenda, ac iniungant quod penitentiam recipiant cum saluti fuerint restituti, cum penitentia non sit infirmis secundum canones iniungenda.

Section: 016
====================
(16) Pro furtis et rapinis seu dampnis aliis irrogatis missarum solempnia non iniungant rerum restitutione pretermissa, sicut solet fieri a quibusdam qui salutem animarum non querunt sed compendium temporale.
Sed ante omnia rem restitui et dampna resarciri precipiant defraudatis.

Section: 017
====================
(17) Cum autem in urbibus et villis ubi site sunt ecclesie accedunt cum eukaristia ad visitandum infirmos, pro reverentia corporis Christi superpelliciis sint induti, cum cruce, lucerna accensa, et campana, clerico vel alio humiliter preeunte.

Section: 018
====================
(18) Ad hec firmiter inhibemus ne cuiquam communio corporis Christi vel morienti ecclesiastica sepultura pretextu cuiuslibet debiti denegetur.

Section: 019
====================
(19) Nullus presbiterorum alienum parochianum ad confessionem vel communionem corporis Christi presumat admittere sine licentia proprii sacerdotis, nisi privilegio confessiones audiendi a summo pontifice sit munitus.
Cum autem a sacerdote licentia petitur alteri confitendi, sacerdos personam designet cui debeat confiteri, ne quisquam tali velamine nemini confitendo penitentie diffugiat sacramentum.

Section: 020
====================
(20) Ne autem presbiteri questum saluti preferant animarum, tractatum de decimis seu aliis temporalibus in confessionibus non premittant, sed diligenter exponentes confitenti qualiter debeat confiteri, quisque sit fructus penitentie, ac expletis omnibus tunc demum petant que de decimis vel aliis ecclesie debebuntur.

Section: 021
====================
(21) Similiter in sacrosancto die Pasche absque ulla exactione decime vel debiti seu oblationis liberaliter conferant corpus Christi ne, una manu porrigendo eukaristiam, altera recipiendo pecuniam, nostre redemptionis misterium sit venale; quod si compertum fuerit secus fieri, precipimus huiusmodi flagitiosum commercium severitate canonica graviter vindicari.

Section: 022
====================
(22) Licet legitima testamenta clericorum decedentium velimus observari firmiter, nolumus tamen quod concubinis suis in testamento suo quicquam relinquant seu eis donent in extremis mortifere laborantes; quod si decetero factum fuerit, totum illud in pios usus nostro arbitrio convertatur.

Section: 023
====================
(23) Ad hec firmiter inhibemus ne quis admittat alienum parochianum ad matrimonium contrahendum, nisi tam ibi ubi vir conversatus fuerit quam ubi femina degit diligens scrutinium premittatur, et literas referat sui prelati, quicquid per scrutinium appareat continentes.

Section: 024
====================
(24) Fidei dationes domesticas etiam de matrimonio contrahendo fieri prohibemus, nisi coram testibus fidedignis et sub presentia sacerdotis; et laici qui talibus interfuerint clamdestinis contractibus propter perniciosum exemplum pena publica puniantur.

Section: 025
====================
(25) Volentes ut unicuique quod suum est conservetur legitime, statuimus ut archidiaconi et alii qui alicui iurisdictioni preesse videntur taliter suis finibus sint contenti ne quid in preiudicium episcopalis dignitatis, iuris, aut possessionis, seu consuetudinis Cicestrensis ecclesie diu optente et approbate temere audeant attemptare.

Section: 026
====================
(26) Volumus etiam et statuimus quod singulis ecclesiis civitatis Cicestrie et diocesis ad nostram visitationem spectantibus, post susceptionem nostrarum literarum de visitatione celebranda, omnes cause integre tunc reperte, necnon excessus non correcti, nostre discussioni et correctioni principaliter reserventur.

Section: 027
====================
(27) Quia vero exigentibus culpis nostris fructus humanis necessitatibus celesti miseratione provisos frequenter absorbet repentina calamitas tempestatum, orationum suffragiis est Christi misericordia et precibus piis invocanda.
Ideoque singuli presbiteri, cum aeris intemperiem viderint iminentem, non expectato nostro vel archidiaconorum nostrorum mandato, protinus ad processiones et humiles orationes devotionem excitent subditorum, ne dum iussionis nostre auctoritas expectatur ultra quam expediret, deprecatio fidelium morosa negligentia prorogetur.

Section: 028
====================
(28) Quia domum dei decet ornari honore congruo, dicente psalmista: Domine, dilexi decorem domus tue, precipimus in vasis, vestimentis, libris, et aliis ad divinum ministerium deputatis ecclesiis honorifice provideri, item eukaristiam, fontem baptismalem, et crisma sub clavibus curiosa diligentia et solicitudine custodiri.
Si quis vero ea incaute reliquerit non signata, tribus mensibus ab officio suspendatur.

Section: 029
====================
(29) Panni etiam crismales in usus seculares seu prophanos minime convertantur, sed ad manutergia seu superpellicia seu pannos ecclesiasticos consuendos seu reficiendos dispositione discreti sacerdotis cum reverentia catholica exponantur.

Section: 030
====================
(30) Ecclesias viris religiosis ad firmam dari firmiter inhibemus, et illis precipue qui in eisdem optinent ius patronatus; item multo fortius de laicis quibuscunque.
Quod si contra presumptum fuerit, fructus beneficiorum sequestrentur et tam dantes quam accipientes, episcopi vel sui officialis decreto, canonice puniantur.

Section: 031
====================
(31) Decimas autem nullus vendere presumat ante tempus quo inde  ex beneficio consuetudinis testandi habeat facultatem, sed nec laicis ullo tempore donec fuerint a novem partibus separate.
Indulgemus vero clericis in suis ecclesiis residentibus aut in nostro servitio commorantibus, aut etiam de nostra licentia causa studiorum absentibus, ut de fructibus terrarum ecclesiarum suarum quas propriis sumptibus excolunt atque serunt, quacunque parte anni decesserint, testandi habeant facultatem.

Section: 032
====================
(32) Religiosi ad vicarias ecclesiarum quas habent in proprios usus vicarios nobis ydoneos representent, alioquin taxatione vicariarum prehabita, de illis curabimus ordinare.

Section: 033
====================
(33) Ne autem conniventia nostra consensum inducat et taciturnitas pariat culpe reatum, nos sinodali diffinitione firmiter iniungimus et monemus ut ecclesie, decime, pensiones, et alia quecunque iura ecclesiastica, que per vitiosum sunt usurpata ingressum, sine mora salubriter resignentur, cum vitia possessionum a predecessoribus ad posteros iuxta iuris exigentiam cum suo vitio transmittantur.
Et ne supradicta percipiantur vel exigantur, sub obtestatione divini iudicii firmiter inhibemus, cum ad paria iudicentur alienum invadere et illicite detinere.

Section: 034
====================
(34) Illum autem abusum reprobamus penitus quo religiosi a clericis ad beneficia presentatis, ante institutionem optentam, fidelitatis exigunt iuramentum.
Qui autem tale sacramentum prestiterint, beneficiis ipsis noverint se privandos, nec exactores relinquimus inpunitos, cum simoniacam contineat pravitatem.

Section: 035
====================
(35) Pensiones autem debitas terminis statutis solvi precipimus sub pena dupli ecclesie Cicestrensis fabrice persolvenda.
Simili pena puniri volumus qui sinodalia, antequam a sinodo recesserint, non persolvunt.

Section: 036
====================
(36) Quia cause plerumque matrimoniales et alie per indiscretos examinatores periclitantur et diutius protrahuntur, volumus quod in singulis decanatibus sex vel quatuor fidedigni eligantur et discreti, qui testes producendos fideliter examinent et dicta singulorum integre et fideliter redigant in scripturam, non sicut fieri consuevit scribendo quod cum aliis concordet vel per omnia idem dicat, cum talis sit obscuritas reprobanda.
Ad hoc se obligent vinculo sacramenti, salario eis ob hoc moderatione archidiaconi et capituli constituto.

Section: 037
====================
(37) Qui autem in causa matrimoniali falsas exceptiones opponunt vel opponi procurant, vel qui in causa matrimoniali ubi de exheredatione agitur, falsum scienter perhibent testimonium vel id fieri procurant, vel testes subornant, excommunicationis sententie se noverint subiacere.

Section: 038
====================
(38) Quia ut a fidedignus audivimus quidam, non veri fratres nec veraciter de ordine quidem apostolorum existentes, mutatis vicibus ipsorum fratrum seu apostolorum habitum et tonsuram similitudinarie portantes, in plerisque ecclesiis et aliis locis nostre diocesis predicationis et audiendi confessiones officium presumptive exercuerunt, et aliquotiens eorum predicationem ad questum peccuniarium et aliud lucrum turpe falso colore subventionis ad calicem vel librum vel aliud ornamentum ecclesiasticum, quo eos egere asserunt, converterunt, et a simplicibus ea pluries per modum illum extorserunt; volentes igitur nostros subditos a talibus fraudibus premuniri, ipsis iniungimus ne tales falsos fratres, vel alios titulum professionis a sede apostolica non habentes, in ecclesiis suis vel alibi in suis parochiis predicare vel confessiones audire permittant.
Et siquid lucri fortassis per huiusmodi predicationes suas sibi adquisierint, illud ad fabricam et opus ecclesie ubi id acceptum fuerit statim deputare non postponant.

Section: 39.i
====================
(39.i) Excommunicamus autem qui pacem regis et regni perturbare aut libertates ecclesiasticas seu iura et precipue huius sacrosancte Cicestrensis ecclesie infringere seu possessiones ecclesiasticas invadere aut ad bona ecclesiastica manus impias extendere presumpserint in preiudicium ecclesiastice libertatis ; item illos qui in beneficia ecclesiastica se intrudunt et eos qui per laicalem potentiam seu aliam violentiam absque consensu seu conniventia prelati loci illius ea detinent occupata;

Section: 39.ii
====================
(39.ii) illos qui sequestra scienter decetero violant consimili sententia involventes.
Eadem sententia innodamus omnes illos qui mandata regia pro cohercendis excommunicatis a quibuslibet impetrata, gratia vel odio alicuius persone seu lucri causa, exequi malitiose differunt vel omittunt.

Section: 39.iii
====================
(39.iii) Omnes autem incendiarios, ecclesiarum fractores, veneficos et veneficas, et magicis incantationibus utentes, et hec fieri procurantes, et qui immunitatem ecclesie violaverint, denuntiamus excommunicationis sententiam incurrere ipso facto.

Section: 40.i
====================
(40.i) Prohibemus etiam ne excommunicationis sententia in genere pro dampnis vel iniuriis proferatur, quotiens dinosci poterit quis adversus quem habeat actionem, nisi evidens utilitas id exposcat.

Section: 40.ii
====================
(40.ii) Excommunicamus etiam omnes illos qui odii vel lucri causa aliis crimina falso imponunt, pro quibus mors vel exilium aut menbrorum mutilatio vel exheredatio seu bonorum exspoliatio sequi debet si iudicialiter convincantur.

Section: 40.iii
====================
(40.iii) Istasque generales sententias in singulis parochialibus ecclesiis per earum sacerdotes, sub pena suspensionis a divinis, precipimus quater in anno lingua materna publicari parochianis distincte et aperte, videlicet dominica iii in Adventu domini, dominica in medio Quadragesime, dominica proxima ante festum Nativitatis sancti Iohannis Baptiste, et dominica proxima ante festum sancti Michaelis.

Section: 40.iv
====================
(40.iv) Qui vero ad diffamationem alterius quid proponit quod mores sugillat, nisi hoc probare voluerit, canonice puniatur et iniuriam passo pro modo culpe satisfacere compellatur.

Section: 40.v
====================
(40.v) Hec autem salubria statuta in singulis decanatibus proximis capitulis post singulas sinodos recitentur, et per illos qui capitulis preerunt in singulis articulis  exponantur, et ad eorum observantiam per censuram ecclesiasticam singuli districtius compellantur.
Hec autem et a singulis libertatem pretendentibus precipimus districtius observari et in suis capitulis publicari.  [8]

Section: explicit
====================

