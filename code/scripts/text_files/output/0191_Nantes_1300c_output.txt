Section: incipit
====================

Section: 001
====================
(1) Quomodo ecclesiasticae personae ante synodum et in synodo sibi debeant providere.
DIe dominica praecedente synodum, sacerdotes qui capellanos non habent in suis parochiis, diligenter inquirant publice in ecclesia qui sunt infirmi in parochia; et feria subsequenti, sive antequam iter arripiant, eos visitent, etiam non requisiti, et faciant quidquid necesse fuerit ad salutem animarum: nihilominus tamen procurantes provisionem eorum quae solent facere per capellanos vicinos, in aliis ecclesiis remanentes.
Praecipitur ut omnes veniant ad synodum, maxime curam animarum habentes; et si inevitabili necessitate fuerint detenti; mittant capellanum suum aut clericum loco sui; et in eundo et in redeundo ambulent honeste, et honesta quaerant hospitia, et in eis circumspecte se habeant, ne status clericorum vertatur populo in opprobrium, et contemtum.
Et qui ex causa remanserit, eam decano, et decanus episcopo studeat nuntiare.

Section: 002
====================
(2) Ex concilio Lateranensi.
Praecipitur sacerdotibus ut jejuni et induti superpelliciis et stolis mane intrent in synodum; ceteri autem personatus seu vicarias habentes ecclesiarum, superpelliciis tantum albis; abbates autem cappis sericis sint induti.
Praecipitur sub poena suspensionis, quod a tempore pulsationis synodi, omni occasione posthabita, omnes majorem ecclesiam intrare festinent.

Section: 003
====================
(3) De Baptismo.
Baptismus cum omni reverentia, et honore et cum magna cautela fiat, maxime in distinctione verborum et prolatione, in quibus tota virtus sacramenti consistit, scilicet: Ego te baptizo in nomine Patris, et Filii, et Spiritus-sancti. Amen.
Et in Romano verbo sub hac forma laicos doceant sacerdotes debere frequenter baptisare pueros; patrem et matrem pueri in summa necessitate: et dicant laicis quod nomen puero non imponant.
Forma autem verborum praedicta, ab eo qui baptizat integre, ordinate, continue, sine interpositione aliqua proferatur.
Interrogatur autem diligenter a sacerdote laicus, qui sic baptizavit puerum, quid fecerit, quid dixerit: et si eum invenerit discreto modo, et debito baptizasse; oblato puero ad ecclesiae fores, suppleatur quod deest, scilicet pabulum salis, aurium linitio cum saliva; exorcismi tamen non dicantur, et super fontes sine immersione, fiant omnia quae solent fieri.
Si vero dubium fuerit in qua forma verborum puer baptizatus fuerit, tamen sacerdos omnia faciat, et injungens dicat: Si tu non es baptizatus, Ego te baptizo in nomine Patris, et Filii, et Spiritus-sancti. Amen.
Ad elevandum etiam puerum de sacro fonte tres tantum recipiantur.

Section: 004
====================
(4) De confirmatione.
Sacerdos sciens adventum episcopi, moneat populum, diligenter etiam per hospitia singulorum, si opus fuerit, circa duas vel tres leucas, ut omnes conveniant coram episcopo ad audiendum sermonem, maxime qui consilio episcopi indigent, et ipsi cum populo veniant, praecedente cruce.
Et adulti baptizati, qui confirmandi fuerint prius confiteantur, si tempus habeant confitendi, et deferant secum bandellos latos et mundos satis longos, et jejuni etiam, si fieri potest, hoc sacramentum recipiant: et tunc non celebrent sacerdotes, vel celebrent summo mane.

Section: 005
====================
(5) De officio sacerdotis et ministro altaris.
Sacerdos ministrans diligenter attendat quod hostia sit integra, et integrum habeat circulum, et quod vinum non sit acetosum, et quod aquam non omittat: si autem aquam omiserit, quando adverterit, apponat aquam, si fieri potest sine scandalo.
Si enim per negligentiam evenerit quod perlecto canone et peracta consecratione, nec vinum nec aqua reperiantur in calice; debet statim infundi utrumque, et hostia sic consecrata seorsum reverenter observetur: hostia autem nova, sicut fieri solet, ante calicem apponatur et reincipiatur canon missae Te igitur.
Post communionem vero hostia ab ipso sacerdote sumatur.

Section: 006
====================
(6) Item ex eodem.
Caveat sacerdos ne panis vel vinum remaneat super altare, infra missam, praeter illa quae ab ipso sunt consecranda.
Si quid forte remanserit a sacerdote vel alio habente integram conscientiam, cum reverentia sumatur: unde non est tutum hostiam super pallam erigere, quia posset ibi aliqua fractio remanere.

Section: 007
====================
(7) Ex concilio Lateranensi ultimo.
Praecipitur presbyteris quando incoeperint in canone missae, Qui pridie tenentes hostiam non elevent eam, sed ante pectus detineant, donec dixerint: Hoc est enim Corpus meum; et tunc elevent eam decenter, ita quod possit videri; et post susceptionem Corporis et Sanguinis Domini, aliquanto ab expuendo abstineant; vel si abstinere non possint, in loco mundo hoc faciant, qui conculcari non possit.

Section: 008
====================
(8) Sanctus Bernardus.
Si quid de sanguine Christi ceciderit super corporale, sugenda est pars intincta, et ipsum corporale panno aliquo mundissimo involutum pro reliquiis est servandum.
Si super pallam vel sacrum aliud indumentum; pars intincta prius sugatur, et postea scindatur, et consuta panno mundo servetur pro reliquiis: ita tamen quod super pannum scedula consuatur, continens: super hoc linteamen stilla cecidit sacramenti.
Si super aliud commune vestimentum ceciderit, pars intincta prius sugatur, et postea scindatur, et comburatur, et cinis in sacrario reponatur.
Si autem super lapidem, lignum, terramve ceciderit; lingendus et tergendus est, et radendus ille locus, et pulvis in sacrario reponendus.
Si autem de Corpore Christi supra pallam, vel quodlibet aliud ornamentum ceciderit; pars super quam ceciderit abluatur, et ablutio a sacerdote sumatur, vel alio mundae conscientiae.
Si vero super lapidem, lignum, vel terram ceciderit; locus radatur, et pulvis in sacrario reponatur.
Sacerdos seu minister, cujus negligentia istud acciderit, ad episcopum debet mitti.

Section: 009
====================
(9) Ex concilio Lateranensi secundum Bernardum.
Si musca, vel aranea, vel aliquid tale in calicem ceciderit, quod sine vomitu, aliquando etiam et sine periculo corporis sumi potest, sanguis sumatur; et superfuso vino illud quod ceciderit abluatur, et ablutio a sacerdote sumatur, vel ab alio bonae conscientiae, et postea in sacrario comburatur, et si ipsa fides, id quod ceciderit quempiam sumere fecerit; Deo gratias.

Section: 010
====================
(10) Ex concilio Lateranensi ultimo.
Sacerdotes die octavo, semper renovent sacramenta, ut Eucharistiam, fontem scilicet Benedictum; ne sui vetustate, ad indevotionem movere valeant aut horrorem.

Section: 011
====================
(11) Item ex eodem.
Nullus antequam matutinas canonicas, et Primam dixerit, missam celebrare praesumat, nisi aliqua necessitate, ut in Nativitate Domini.
Calix post missam panno mundissimo involvatur, nec ministri intus calicem de panno tergant, sed alio panno ad hoc specialiter deputato, qui dum non satis decens fuerit vel vetustate attritus, in sacrario comburatur.

Section: 012
====================
(12) Innocentius tertius.
Nullus audeat bis in die celebrare missam, aut cum duplici introitu, nisi in magna necessitate, scilicet corpore humano praesente, in die solemni, vel quadragesimali, vel in die Paschae.

Section: 013
====================
(13) Ex eodem.
Celebrans quoque missam secundam celebraturus, vinum perfusionis in prima non sumat, sed ministro habenti bonam conscientiam conferat.

Section: 014
====================
(14) Ne hostiae non consecratae dentur pueris.
Inhibetur presbyteris, ne hostias non consecratas dent pueris ullo modo, nisi communicandi causa in die Paschae.
Nullus permittatur deservire altari, vel epistolam legere, nisi in superlicio vel cappa clausa.

Section: 015
====================
(15) Quae praefationes dicendae sint in anno.
Invenimus decem sequentes praefationes in sacro catalogo tantum recipiendas.
Unam in Pascha quae incipit, Te quidem omni tempore; aliam in Ascensione; Qui post resurrectionem; tertiam in Pentecoste; Qui ascendens super omnes; quartam de Trinitate: Qui cum unigenito tuo; quintam in festo B. Mariae; Et te in veneratione; sextam in festis sanctae Crucis: Qui salutem humani generis; septimam de Apostolis: Te Domine supliciter exorantes; octavam in Nativitate Domini; Qui per incarnati Verbi; nonam in Epiphania Domini; Quia cum unigenitus tuus; decimam in quadragesima; Qui corporali jejunio.

Section: 016
====================
(16) De concilio Lateranensi ultimo.
Districte praecipitur, ut sacerdotales divinum officium, pariter nocturnum, et diurnum, distincte et aperte, quantum Deus dederit, celebrent, et devote: honestum siquidem esset quod stantes canonicas horas dicerent, maxime diebus festivis, ut alii videntes laborem, et devotionem eorum, glorificent Deum Patrem qui in coelis est.

Section: 017
====================
(17) Item ex eodem.
Praecipitur quod in altari, in quo mota tabula fuerit, vel enormiter fracta, sacerdos non celebret, donec altare consolidetur et iterum consecretur, nec super lapidem sine capsa celebretur: et ampullae vini et aquae in ministerio altaris sint mundae et integrae, vitreae, stanneae, sive argenteae: ad ablutionem manuum vas grandius deputetur.

Section: 018
====================
(18) Ex eodem.
Provideant etiam sacerdotes quod piscinas habeant juxta altaria decentes, mundas, ablutionibus cursum liberum exhibentes, nec sine coopertorio relinquantur.
Juxta etiam altare, ad minus tria manutergia habeantur, unum ad primam ablutionem, secundum post evangelium, tertium post sacramenti susceptionem.
Aliud sit pendens circa missale ad tergendum os et nares, si opus fuerit, sacerdotis.

Section: 019
====================
(19) Ex decretis Clementis.
Sacerdos sive diaconus corporalia saepe abluat indutus superlicio, in vase mundo, ad hoc specialiter deputato.
Omnes ablutiones, si fieri potest, in piscina reponantur, vel saltem prima; ceterae autem in baptisterio reponantur.

Section: 020
====================
(20) Ex eodem.
Item, linteamina altaris et indumenta sacerdotalia, non nisi a sacerdote, vel diacono, vel aliqua honesta matrona, vel virgine, sine appositione aliorum pannorum convenienter, quando opus fuerit, abluantur; ita ut munda et nitida conserventur, quia sicut continetur in concilio nimis videtur absurdum in sacris sordes negligere, quae dedecent etiam in profanis.

Section: 021
====================
(21) Ex concilio Lateranensi.
Statuitur ut per omnes ecclesias chrisma et Eucharistia sub fideli custodia clavibus adhibitis conserventur, ut non possit ad illa temeraria manus extendi: si vero hic ad quem spectat custodia, ea incaute reliquerit, tribus mensibus ab officio suspendatur; et si per ejus incuriam aliquid nefandum inde contigerit, gravius puniatur.
Item, in concilio firmiter inhibetur ne supellectilia sacramentis non propria, seu aliena in ecclesiis admittantur, nisi propter hostiles incursus, aut incendia repentina, seu alias necessitates urgentes, ad eas oporteat habere refugium; ita tamen ut, necessitate cessante, in loco pristino reportentur.

Section: 022
====================
(22) Ex concilio Lateranensi.
Librum qui dicitur manuale habeant singuli presbyteri parochiales, ubi continetur ordo servitii mortuorum, baptismatis, catechismi, extremae-unctionis, et hujusmodi libros alios in quibus possit competenter divinum tam diurnum quam nocturnum officium celebrari.

Section: 023
====================
(23) Ex eodem.
Praecipitur sacerdotibus, ut omnes reditus ecclesiae, vel presbyterii scribantur in missalibus suis, et de rebus ecclesiae, vel presbyterii nihil alienetur, nisi per episcopum.

Section: 024
====================
(24) Ex eodem.
Imagines vetustate deformatae, et linteamina sacra vetustate attrita, sacris usibus inutilia comburantur in loco mundo, et pulvis juxta parietem ecclesiae recondatur, quia possent intuentes inducere in errorem.

Section: 025
====================
(25) Ut sacerdotes firment ecclesias post officium.
Praecipitur sacerdotibus, ut divino officio celebrato, et populo regresso ad propria, ecclesias suas firmare studeant diligenter.

Section: 026
====================
(26) Ne choreae in sacro loco fiant.
Prohibeant sacerdotes, sub poena excommunicationis choreas in cimeterio vel in ecclesia duci.
Moneant etiam ne alibi fiant, quia, ut dicit beatus Augustinus: Melius est fodere in vineis vel arare diebus festivis, vel dominicis, quam choreas ducere.
Quam grave peccatum sit in loco sacro choreas vel balationes ducere perpendi potest, per poenitentiam secundum rigorem canonum talibus injungendam.
Si quis balationes ante ecclesiam sanctorum fecerit, emendatione publice pollicita, tribus annis poeniteat.

Section: 027
====================
(27) Ex concilio Turonensi.
Nullus de novo aedificare in cimeterio permittatur, ne domus aliqua, si dirupta fuerit, durante per annum ruina, ibi reaedificetur, nec fimus vel immunditiae aliquae in cimeteriis advehantur.

Section: 028
====================
(28) Ex concilio Lateranensi.
Clerici officia, vel commercia saecularia non exerceant, maxime inhonesta.
Mimis, histrionibus, et joculatoribus non intendant, et tabernas prorsus evitent, ni forte causa necessitatis in itinere constituti.
Ad aleas vel taxillos non ludant, nec hujusmodi ludis intersint.
Coronam et tonsuram habeant congruentem, et se in officiis aliisque bonis studiis ecclesiasticis exerceant diligenter.
Clerici beneficiati, et in sacris ordinibus constituti clausa deferant desuper indumenta nimia brevitate, vel longitudine non notanda: si quis autem hujus institutionis transgressor extiterit, per superiorem suum puniatur, et vestis aperta portata in publico pauperibus erogetur.
Pannis rubris ac viridibus nec non manicis et sotularibus consutitiis seu rostratis, sellis, fraenis, pectoralibus, et calcaribus deauratis non utantur.
In sacerdotio vel personatibus constituti, cappas manicatas non gerant, nisi justi causa timoris, fibulas omnino non ferant, nec corrigias auri vel argenti ornatum habentes, nec anulos, nisi quibus competit ex officio dignitatis.

Section: 029
====================
(29) Ex concilio Lateranensi.
Nullus clericus sententiam sanguinis dictet aut proferat, nec sanguinis vindictam exerceat, aut ubi exerceatur intersit, nec quisquam clericus litteras dictet aut scribat pro vindicta sanguinis destinandas.

Section: 030
====================
(30) Ex concilio Lateranensi.
Clerici beneficiati seu in sacris ordinibus constituti non sint advocati pro pretio, seu in fraude pretii in curia laicali, nec loco laicorum curiam teneant, nec aliorum balliis illicitis praeficiantur: nec illam partem chirurgicae subdiaconus, diaconus, sacerdos exerceat, quae ad ustionem, vel incisionem inducit: nec quisquam purgationi aquae ferventis, vel frigidae, seu ferri candentis, ritum cujuslibet benedictionis aut consecrationis impendat.

Section: 031
====================
(31) Ex concilio Turonensi.
Decrevit sancta synodus, ne a septuagesima usque ad octavas Paschae, ab adventu usque ad octavam Epiphaniae, nec non in jejuniis quatuor temporum et letaniis majoribus, et in diebus dominicis, et in diebus rogationum, nisi de concordia et pacificatione tractetur, nullus super sancta Evangelia jurare praesumat: et in his diebus non debent sacerdotes laicis reliquias exhibere.

Section: 032
====================
(32) Ex concilio Turonensi.
Nullus abbas, vel alia persona ecclesiastica de injuriis personalibus, vel eleemosynis ecclesiae factis audeat litigare, nisi de consensu episcopi, coram judice saeculari.

Section: 033
====================
(33) De vita et honestate clericorum.
Statuitur ut condonati cujuslibet domus religiosae aliquod signum in eminenti loco portent ad arbitrium episcopi, et religiosa congruentia indumenta, ut per hoc ab aliis distinguantur, et sicut reliqui ab ecclesia defendantur, et ad hoc faciendum per suos presbyteros compellantur.

Section: 034
====================
(34) De decimis.
Nullus clericus vel laicus recipiat decimam de manu laici, nisi per manus episcopi.
Districte praecipiatur, ne sacerdotes cultellum portent cum cuspide, nec clerici sacerdotes, vel aliqui in sacris ordinibus constituti, nisi justi timoris causa.
Prohibetur etiam sacerdotibus, ne sua testamenta ordinent per manum laicalem, ipsi frequenter prohibeant laicis, ne testamenta faciant sine praesentia sacerdotis.
Praecipitur sacerdotibus, ut immobilia de bonis ecclesiae acquisita, tantummodo suis legent ecclesiis, sicut de jure aliud non possunt facere: de mobilibus autem suis rationabile facere testamentum possunt.
Domus autem utensilia et supellectilia suis successoribus relinquant.
Sacerdotes frequenter moneant parochianos suos, ut filios suos clericos instrui faciant diligenter, et scholas attentuis frequentare, quoniam illiterati non sunt ad beneficia ecclesiastica admittendi.

Section: 035
====================
(35) Ex eodem.
Prohibetur districte, ne aliqua ecclesia domino terrae corveagium, vel aliquid tale conferre praesumat, donec habeat sui episcopi super hoc consilium, ut ejus faciat auctoritate quod fuerit faciendum.
Nullus curam habens vel non sacerdos ecclesiam ad firmam recipiat, nec etiam sacerdos sine licentia episcopi, vel archipresbyteri, dum tamen super hoc sollicitudinem adhibeat competentem.
Praecipitur sacerdotibus, ut cum res, vel homo ecclesiae detinetur, moneant detentorem, ut terram reddat vel recredat: et sacerdos, vel decanus cautionem accipiat, non detentor, et coram eo vel episcopo, partibus assignet terminum competentem.
Si autem reddere vel recredere noluerit, et detentores esse constiterit, locum in quo res ecclesiae detinetur, interdicto supponat ecclesiastico, si locus est detentoris, alioqui praemissa monitione, per censuram ecclesiasticam compellat.

Section: 036
====================
(36) Ex concilio Lateranensi de vita et honestate clericorum.
Convenienter et caste vivant universi, praesertim in sacris ordinibus constituti, ab omni vitio libidinis praecaventes, maxime illo propter quod venit ira Dei in filios diffidentiae; ut in conspectu Dei puro corde et mundo corpore valeant ministrare.
Quocirca districtius inhibemus, ut nullus in sacris ordinibus constitutus aliqua occasione teneat in domo sua vel alibi mulierem, vel personam aliquam de qua mala suspicio valeat suboriri, unde populus scandalisetur.

Section: 037
====================
(37) De sententia Gallonis.
Qui vero post sententiam Gallonis latem, et admonitionem saltem in synodo legitimam factam, focarias, vel mulieres alias cum scandalo tenuerit, usque ad Lateranense concilium ultimo celebratum, sciat se sententia excommunicationis ligatum, et qui celebrare praesumserit in excommunicatione illa divina, effectus est irregularis, nec sine dispensatione amodo potest celebrare.

Section: 038
====================
(38) Item, ex eodem.
Prohibetur sacerdotibus districte, ne secum habeant prolem, quam in sacro ordine genuerunt, propter scandalum, et ne in domibus suis habeant aleas, vel decios.
Prohibeant etiam sacerdotes, ne laici publice teneant concubinas, et qui post admonitionem tertiam tenuerit, tam ipse, quam ipsa ab ingressu ecclesiae arceantur; si perseveraverint, sunt gravius puniendi.
Item, in concilio est statutum, quod antiquae reliquiae amodo extra capsam nullatenus ostendantur, nec exponantur venales.
Inventas autem de novo, venerari nemo publice praesumat, nisi prius Romani pontificis auctoritate fuerint approbatae.
Nullus passim recipiatur ad praedicandum, nisi fuerit authentica persona, vel ad hoc ab episcopo destinata, quaestores quoque eleemosynarum tantum ea dicant populo, quae in litteris domini papae, vel episcopi continentur.
Sacerdotes tamen loci populum sibi commissum diligenter inducant ad eleemosynas erogandas pietatis intuitu, non animo extorquendi.
Nullus ad quaerendas eleemosynas, in ecclesia sine litteris episcopi recipiatur, nisi sit parochianus ecclesiae, vel de vicinia ejus notus.

Section: 039
====================
(39) Ex concilio Turonensi.
Nullus clericus patronis faciat juramentum, antequam sit episcopo praesentatus, ipse autem faciet receptum jurare, et debitum faciet juramentum.
Sed ne resignationes fiant in manibus abbatum, vel quorumlibet patronorum, sed in manus episcopi tantum districtius inhibetur.

Section: 040
====================
(40) Ne ornamenta ecclesiae pignori obligentur.
Statuitur quod ornamenta ecclesiae pignori non obligentur, nisi pro necessitate ecclesiae, cum assensu parochianorum.
Praecipitur omnibus clericis habentibus ecclesias, ut ad singula tempora ordinum, ordinandos se offerant, et qui ordinati sunt in ecclesiis suis resideant, nisi aliter facere permittantur ex licentia episcopi speciali.
Presbyteri vero super citationibus faciendis credant his qui dederint fidem, sed super excommunicationibus ferendis, vel faciendis absolutionibus non credant sine litteris.
Sententias ferant audacter, latas districte servent, nec timore parcentes alicui vel amore cum aliquid mandabitur curiae, si aliter curiam certificare non potuerint, apponant sigilla super litteras curiae, in signum quod mandatum curiae executioni demandaverint.

Section: 041
====================
(41) De modo absolvendi excommunicatum.
Quando aliquis excommunicatus est ab Ecclesia absolvendus, super hoc pars adversa certificetur, et tunc solemniter cum psalmo poenitentiali, Miserere mei Deus, et oratione, Absolve, devote et cum gravitate est absolutio impendenda.

Section: 042
====================
(42) Ex decretis Innocentii papae.
Sciendum est quod ipso facto excommunicati sunt qui in clericos vel in quoscumque religiosos manus injiciunt violentas, incendiarii cimeteriorum et ecclesiarum, et qui litteras domini papae falsant, vel ad hoc aliquod adminiculum praestant, vel etiam falsatas scienter, penes se ultra quindecim dies servant, vel eis falsis etiam utuntur ignoranter, si eorum ignorantia crassa fuerit et supina.

Section: 043
====================
(43) Statutum synodale.
Item, excommunicati sunt per episcopum sortilegia de sacramentis Ecclesiae facientes, et qui malitiose procurant abortivum, ex quo sententiam excommunicationis propterea latam audierint, et qui ad conjungendum vel disjungendum falsa matrimonia, vel ad exhaeredandum aliquem, vel ad hoc scienter deponunt testimonium falsitatis, et tales sunt per episcopum, aut ejus poenitentiarium absolvendi.
Hos autem in suis ecclesiis excommunicatos denuncient sacerdotes.

Section: 044
====================
(44) Excommunicatus in necessitate a quolibet sacerdote absolvitur sub hac forma.
Sciendum est, quod excommunicatus a domino papa potest absolvi a quolibet sacerdote in articulo mortis, satisfactione praemissa, scilicet pro offensa, vel persoluto prius judicato, si pro re judicata excommunicatione fuerit innodatus.
Sed si tantum de hoc habeat facultatem, recepto prius ab eo juramento, quam cito habuerit opportunitatem, excommunicatoris sui praesentiam adibit mandato ipsius pariturus: si autem infirmus offensam emendare non poterit, vel solvere judicatum, adducendus est heres, ut hoc faciat; non tamen est per poenitentiarium compellendus.

Section: 045
====================
(45) Innocentius tertius de observatione jejuniorum.
Sacerdotes praecipiant, ab omnibus aetatem adultam habentibus, instituta jejunia observari, ut jejunium quadragesimale, quatuor temporum, vigiliarum, scilicet Nativitatis Domini, Assumtionis B. MARIAE, Johannis-Baptistae, Apostolorum Petri et Pauli, Beatorum Matthaei, Simonis et Judae, et Andreae, beati Laurentii, Omnium sanctorum, jejunium in letania majore, in festo beati Marci evangelistae, et in tribus diebus Rogationum.
Si quod autem de jejuniis jam taxatis die dominica evenerit, indicendum est jejunium die sabbati praecedenti.
Sub poena excommunicationis inhibeant sacerdotes, maxime in tempore quadragesimam praecedenti, ne quis in die dominica prima quadragesimae carnes manducare praesumat nec aliquid aliud, nisi ea quibus in quadragesima licite potest uti.

Section: 046
====================
(46) Ex concilio Lateranensi.
Pronunciandum est laicis, ut sciant tempora feriandi per annum, id est omnem dominicam a vespera usque ad vesperam.
Feriandi vero per annum isti sunt dies: Dies Nativitatis Domini, sancti Stephani, sancti Johannes evangelistae, sanctorum Innocentium, sancti Sylvestri; Octava Nativitatis Domini; Epiphaniae; nativitas Beatae MARIAE, Annuntiatio, Purificatio, et Assumtio ipsius, dies Parasceve, cum omni reverentia et honore sanctum Pascha cum duobus sequentibus diebus ad minus, Ascensio Domini, Inventio sanctae Crucis, sancti dies Pentecostes, sancti Johannis-Baptistae nativitas, et ipsius decollatio, duodecim apostolorum et maxime sanctorum Petri et Pauli, Andreae, Jacobi, Thomae, Philippi et Jacobi, Bartholomaei, Matthaei, Simonis et Judae, qui sua praedicatione mundum illustraverunt; sancti Laurentii, sanctorum martyrum Donatiani et Rogatiani, qui in nostra matrice Ecclesia requiescunt, sancti Michaelis archangeli, Dedicatio cujuslibet oratorii; et Omnium sanctorum, et sanctorum pontificum Clari, Felicis, Juliani martyrum; Martini, Similiani, sanctae Mariae Magdalenae, et illae festivitates quas singuli presbyteri in suis parochiis ab antiquo tempore cum populo celebrant, quae vicinis tantum circum morantibus indicendae sunt, non generaliter omnibus, reliquas vero festivitates per annum non sunt cogendi populi ad festivandum, sed monendi ut juxta morem antiquum observent.

Section: 047
====================
(47) Quomodo fiant sponsalia.
Prohibemus sub poena excommunicationis, et magnae emendae, ne aliqui consentiant matrimonialiter per verba de praesenti, donec sint ante fores ecclesiae, quando debet nuptialis benedictio celebrari.
Possunt autem fidem dare de contrahendo inter se matrimonio, si sancta Ecclesia id poterit sustinere, et hoc tamen non fiat sine praesentia sacerdotis.

Section: 048
====================
(48) Quae personae sint matrimonialiter conjungendae.
Sciendum est quod in quinto gradu consanguinitatis et affinitatis et supra possunt modo licito personae quaecumque idoneae matrimonialiter copulari.

Section: 049
====================
(49) Ex concilio Lateranensi, de clandestina desponsatione.
Clandestina matrimonia fieri penitus inhibemus: ne quis sacerdos talibus interesse praesumat; statuentes, ut cum matrimonia fuerint contrahenda, in ecclesiis presbyteri publice banna proponant competenti termino praefinito, ut infra illud tempus, qui voluerint legitimum impedimentum opponere, obsistant: cum autem probabilis appareat conjectura quo ad copulam conjungendam, contractus impediatur expresse, donec quid fieri debeat super eo manifestis constiterit documentis.
Si quis autem hujusmodi clandestina matrimonia inire praesumserit in gradu prohibito, etiam ignoranter, soboles de tali conjunctione suscepta prorsus illegitima censeatur, de parentum ignorantia nullum subsidium habitura, cum illi taliter contrahendo non expertes scientiae, vel saltem affectatores ignorantiae videantur.
Pari modo proles illegitima censeatur, si ambo parentes impedimentum scientes legitimum propter omne interdictum scientes legitimum propter omne interdictum etiam in conspectu Ecclesiae contrahere praesumserint.
Sane si parochialis sacerdos tales conjunctiones contemserit prohibere, aut quilibet alius regularis, qui eis praesumserit interesse, per triennium ab officio suspendatur, gravius puniendus, si culpae qualitas postulaverit, sed et his qui taliter copulari praesumserunt, etiam in gradu concesso, condigna poenitentia injungatur.
Si quis autem ad impediendum legitimam conjunctionem malitiose impedimentum objecerit, ecclesiarum non effugiat ultionem.
Volumus autem et praecipimus, quod terminus praetaxatus, tantum contineat temporis intervallum, quod ipse habeat tres dominicos dies, vel festivos in quibus quasi tribus edictis perquirat sacerdotes a populo sub poena excommunicationis, de legalitate sponsi, et sponsae, qui debent conjungi, videlicet utrum inter eos sit consanguinitas, vel affinitas, dispat cultus, publicae honestatis institutio, votum solemne, coactio, error conditionis, minor aetas, delicti enormitas, compaternitas, quae tantum quatuor includit personas, scilicet compatrem, commatrem, filiolum, vel filiolam, fratrem vel sororem spiritualem.
Semper prohibeatur sub poena excommunicationis in nuptiis sortilegia fieri.
Si in computatione graduum aliqua dubitatio emerserit, in hac diffinitio episcopi requiratur.
Nec sacerdos umquam audeat perficere in casu dubio matrimonium, inconsulto episcopo, sed ad ipsum referat quae emerserint super matrimonii quaestiones.
Prohibeant sacerdotes sub poena excommunicationis publice in ecclesia, ne alter conjugum ad religionem transeat aut recipiatur, nisi per episcopum.

Section: 050
====================
(50) De extrema-unctione.
Ad sacramentum extremae-unctionis, moneant saepe sacerdotes populum, non tantum divites; sed pauperes, et omnes, maxime a quatuordecim annorum spatio, et supra, ut omnes communiter se exhibeant paratos, cum necesse fuerit, sanctum oleum ad eos cum magna reverentia deferentes et honore.
Doceant saepe sacerdotes, populum hoc sacramentum licite posse iterari, et recipi saepe in qualibet magna infirmitate, unde mortis est metus; et post susceptum reverti licite ad opus conjugale.

Section: 051
====================
(51) Quomodo sacerdotes se habere debeant erga infirmos.
Statutum est in concilio et districte injunctum corporum medicis, ut cum ad infirmos eos vocari contigerit, ipsos ante omnia moneant et inducant, quod medicos advocent animarum, et postquam infirmis de spiritali salute provisum fuerit, ad corporalis medicinae remedium salubrius procedatur.
Si autem constitutionis hujusmodi fuerit transgressor, ab ingressu ecclesiae projiciatur, donec pro transgressione hujusmodi satisfecerit competenter.
Ceterum autem cum sit anima multo potior corpore, sub interminatione anathematis prohibetur, ne quis medicorum pro salute corporali aliquid aegro suadeat, quod in periculum animae convertatur.
Singuli sacerdotes singulos habeant calices, in quibus communicentur infirmi, qui decori sint et mundi, ut in eis infirmi devotio excitetur, nec permittant diaconos deferre infirmis sanctum Corpus Dei, nisi in necessitate, cum sacerdos fuerit absens; sed semper cum magna reverentia et maturitate illud ferant in pyxide idonea bene clausa propter casum; et in eundo ad infirmum, et in redeundo, si tanta fuerit via, psalmos poenitentiales dicant et letanias.
Frequenter moneantur laici, et pueri, ut ubicumque viderint deferri sanctum Corpus Dei; statim genua flectant, tamquam Domino et creatori suo, et junctis manibus, quousque transierit orent.
Pium videtur et tutum ut quilibet sacerdos infirmum in extremis laborantem absolvat ab omnibus de quibus potest absolvere eum.
Si quid de Corpore Christi, in ore infirmi remanserit, vel exierit, quod ab eo non possit recipi, aliquam formam habens, ab ipso sacerdote sumatur, vel commixtum in calice cum modico vino alicui bonam conscientiam habenti dari debet.
Si autem adeo fuerit arctatus infirmus, quod sub magna forma Corpus Domini recipere non possit, sub minima forma ei detur in calice comminutum, et cum modico vini in ore infirmi instilletur, et maxime, si sine scandalo aliter fieri non possit, ne infirmus videatur sine viatico obire.
Ab infirmis in mortis articulo pura est inquirenda confessio peccatorum, non poenitentia injungenda; eis tamen est intimandum, ut conterantur, et doleant de peccatis suis universis et singulis, non tantum timore poenae quam pro peccato meruerunt, sed quod Deum patrem, et creatorem, et redemtorem suum offendere praesumserint; acerbitates aegritudinis, quasi flagella pii patris, quamdiu placuerit cum gaudio sustinentes; si autem convaluerint, statim ad sacerdotem accedere debent, et tunc eis poenitentia competens injungatur.

Section: 052
====================
(52) Ex concilio Lateranensi.
In concilio prohibetur, ne aliquis pro benedictionibus nubentium, exequiis mortuorum, et aliis sacramentis pecuniam extorquere praesumat, aut plegios exigat, aut propter hoc fictitia impedimenta imponat.
Debent tamen a parochianis, quibus impensa sunt sacramenta, piae consuetudines observari, et libere sacramenta conferri ecclesiastica, et sunt per episcopum compescendi qui malitiose laudabilem consuetudinem immutare vellent: et ideo inhibemus, ne sacerdos aliquis in casibus hujusmodi sibi audeat jus dicere, sed apud superiorem querelam deponat.

Section: 053
====================
(53) De confessione.
Praecipitur quod presbyteri episcopo vel poenitentiariis suis semel in anno confiteantur. Permittit autem episcopus quod possint interim aliis sacerdotibus, quoties opus fuerit, confiteri.
Clerici antequam recipiant ordines, episcopo vel poenitentiariis discretis confiteantur, ne forte pro confessoris simplicitate irretiti irregularitate ordinentur.
Ad audiendum confessionem, eminentem locum sibi eligant sacerdotes, ut communiter possint videri, et in locis abditis extra Ecclesiam nullus recipiat confessionem, nisi in necessitate.
In confessione habeat sacerdos vultum humilem, et oculos in terram, nec indiscrete, et frequenter vultum respiciat confitentis, maxime mulieris, et patienter audiat quae dixerit in spiritu lenitatis, et ei pro posse suo pluribus modis persuadeat ut confiteatur integre, nude, vere; aliter dicat ei non valere.
In confessione sibi caveant sacerdotes, ne inquirant nomina personarum cum quibus peccaverunt confitentes, sed circumstantias tantum quae possunt aggravare peccatum.

Section: 054
====================
(54) Ex concilio Lateranensi.
Doceatur maxime ante quadragesimam omnis utriusque sexus fidelis, quod postquam ad annos discretionis pervenerit, omnia sua peccata semel in anno proprio sacerdoti confiteatur, et injunctam sibi poenitentiam studeat pro suis viribus adimplere; si quis autem alieno sacerdoti voluerit justa de causa confiteri peccata, licentiam prius postulet et obtineat a proprio sacerdote, cum aliter ille non possit ipsum absolvere vel ligare.
Sacerdos sit cautus et discretus, ut more periti medici semper infundat vinum vulneribus sauciati, et oleum, et diligenter inquirens peccatoris circumstantias, et peccati.
Caveat omnino, ne verbo aut signo aliquo quovis modo prodat aliquatenus peccatorem: sed si consilio prudentiori indiguerit, illud absque ulla expressione personae caute requirat.
Omnem qui in poenitentiali judicio peccatum detectum sibi revelare praesumserit, non solum a sacerdotali officio decernimus deponendum, verum ad agendam perpetuam poenitentiam, arctum monasterium detrudendum.
Consulimus et monemus ne sacerdos missas injungat poenitentibus vel confitentibus, sed ut cupiditatis notam fugiat in hac parte, fructum qui ex tali injunctione solet sacerdotibus provenire, censeat pauperibus erogari.
Ad audiendum confessionem, ut supra, quia per experientiam didicimus fere certam, pro fornicatione et majoribus peccatis, fere nullam poenitentiam, vel minimam poenitentibus injungi a sacerdotibus ignorantibus seu negligentibus canonica instituta, praecipimus quod sacerdotes studeant inquirere peccata usitata, et usitatas circumstantias peccatorum, maxime gulae, luxuriae, et cupiditatis, quibus genus humanum frequentius corrumpitur et foedatur.

Section: 055
====================
(55) De vitio gulae.
Vitium gulae, circa cibum et potum ex excessu attenditur: quod maxime fit in quinque.
Inquiratur igitur primitus utrum aliquando excessum fecerit, quaerendo cibos nimis sumtuosus, et nimis delicatos, sicut dives qui quotidie splendide epulabatur, et Judaei qui carnes in deserto concupierunt. Item, utrum peccaverit in nimia quantitate, ciborum etiam vilium sumtione, sicut Sodomitae quorum peccatum fuit abundantia panis.
Item, cum nimia aviditate sumendo, sicut Esau vel cum nimio appetitu sicut filii Heli, sive ante horam sicut Jonathas: quod si fecerit, moneatur a talibus abstinere, et curare contraria contrariis studeat diligenter.
Hi siquidem sunt satellites Nabuzardan, qui interpretatur princeps coquorum, qui Jerusalem, id est fidelam animam destruxerant.

Section: 056
====================
(56) Ex concilio Lateranensi.
A crapula igitur et ebrietate omnes clerici diligenter se abstineant, unde vinum sibi temperent et se vino; nec ad bibendum quempiam invitent, cum ebrietas et mentis inducat exilium, et libidinis provocet incendium.
Si quis autem super his se culpabilem exhibuerit, nisi monitus a superiore competenter satisfecerit, ab officio et beneficio suspendatur: et hoc praecipiant populo sacerdotes, firmiter injungentes dominis tabernariis, ne in domibus suis vel in locis sibi adjacentibus, suorum parochianorum causa potationis conventicula permittant congregari, ostendentes eis, quia talis potatio innumerabilium est occasio peccatorum.
Si autem tertio admonitus huic salubri statuto acquiescere noluerit, tam ipse, quam ipsius familia ab ingressu ecclesiae arceatur.
Inquiratur autem utrum poenitens aliquando ebrius fuerit.

Section: 057
====================
(57) Beda.
Si vero laicus per ebrietatem vomitum fecerit; tres dies jejunet sine carne et vino, et sine cervisia, sicut dixit Beda: si autem sine vomitu ebrius fuit; pro singulis ebrietatibus quae turbant statum mentis solent aliqui et petiti in jure injungere jejunia singula in pane et aqua ad minus in privatis personis.

Section: 058
====================
(58) Theodorus.
Sacerdos autem, si inebriatus fuerit per ignorantiam, septem dies poeniteat; si per contemtum, quadraginta; si diaconus, triginta poeniteat in pane et aqua, ut ait Theodorus: si per negligentiam, viginti quinque dies.
Reliqui clerici et ministri juxta ordinem suum sacerdotis judictio puniantur.

Section: 059
====================
(59) Beda.
Si quis vero die qua Eucharistiam sumserit, per voracitatem vomuerit; ob vomitum gravius puniatur.
Si quis per nequitiam alium inebriat, dies quadraginta poeniteat.
Quod si consuetudinem habuerit, communione privetur, donec digne poeniteat, et emendare promittat.
Qui cogit hominem ut inebrietur, humanitatis gratia, acerrime corrigatur, et septem dies poeniteat; si per contemtum, quadraginta dies.

Section: 060
====================
(60) De luxuria.
Circa peccatum luxuriae, quaeratur utrum paenitens accesserit ad prostantes mulieres, seu viduas, seu alias; et quaeratur numerus illarum cum quibus peccaverit: si nescit numerum, saltem aestimative quod credit.
Quaeratur de vicibus, et modis, et quanto tempore in peccato manserit, et quo loco, sacro vel non sacro.
Si solutus laicus, cum soluta concubuerit, tres annos poeniteat, secundum canonicum rigorem, secunda, tertia, et sexta feriis cibis jejunando communibus.
Si cum vidua, quatuor annis.
Sed quia fragilitas nostri temporis tantam non patitur manere censuram, hujusmodi poenitentiam commutent seu temperent sacerdotes, in orationibus sive eleemosynis, vel aliis satisfactionibus, quando noverint, et prout noverint expedire, et quando saepius vel negligentius poenitens ea peccata commiserit, tanto magis et tempus addatur et modus poenitentiae, hoc moderamine intelligatur in omnibus poenitentiis pro quocumque crimine imponendis.

Section: 061
====================
(61) De publicis meretricibus.
De prostantibus poenitenti periculum ostendatur.
Sunt enim, sunt forte quaedam conjugatae vel moniales vel a parentibus earum cognitae, et leprosis saepius se supponunt, propter quod accedentes ad eas incurrant facilius morbum leprae.
Si autem aliquis ad tales maxime ignotas accesserit, tutum est ei injungere pro adulterio poenitentiam injungendam.

Section: 062
====================
(62) Ex concilio Nannetensi de adulterio.
Quaeratur utrum ad conjugatas accesserit, cum quot, quoties, quo loco, quo tempore.
Si conjugatus solutam cognoverit, ille septem annis poeniteat, quia foedus conjugii violatum est ab eo; et illa quinta feria, quarta, et sexta jejunando habito moderamine praenotato.
Si autem conjugatus conjugatam cognoverit, eum majus constet esse peccatum; major ei poenitentia injungatur.

Section: 063
====================
(63) De defloratione virginum.
Quaeratur de virginibus defloratis.
Quot autem defloraverit tot debet maritare, si potest, vel alias pauperes virgines loco earum, vel saltem ipsas corruptas, si indigeant, sustenare, vel ingressum religionis eis, si voluerint, procurare, injuncta ei poenitentia, quae pro simplici fornicatione superius est annotata.
Sin autem, quia eis viam aperuit ad peccandum, timeat quod omnibus peccatis suis communicabit, quae illae per carnis lubricum perpetrabunt.

Section: 064
====================
(64) De sanctimonialibus.
Quaeratur si cum monialibus peccaverit, et eo modo quo supra; et si fecerit, ad episcopum transmittatur.
Mulierem quae a proprio sacerdote cognita est, vel ab alio qui ejus confessionem audivit, vel eam baptizavit, propter enormitatem criminis, maxime si scandalum fuerit, ad episcopum diceremus esse mittendam: sed volentes in hac parte linguas compescere detractorum, qui forte dicerent nos istud injungere in gravamen et odium sacerdotum, canonicam poenitentiam talibus injungendam volumus sacerdotibus declarare.

Section: 065
====================
(65) Coelestinus papa de mulieribus cum suis sacerdotibus coeuntibus.
Femina soluta quae cum patre spirituali fornicata fuerit, omnia derelinquat, et res suas pauperibus tradat, et conversa in monasterio, Deo usque ad mortem serviat.
Cum autem propter fragilitatem sexus, rigor iste omnino non valeat observari, provideant sacerdotes quibus tales conversae fuerint, ut vino canonis oleum discretae misericordiae conjungentes, sic temperent poenitentiam, ne immensitate ponderis poenitentes obruantur; neque pro relaxatione indebita igni purgatorio crudelissime relinquantur.
Nobis autem videtur talibus tutum esse arctae poenitentiae quamdiu vixerint subjacere. Si autem conjugata fuerit, gravius est peccatum, et gravius puniendum, nisi jugum matrimonii impediret.
Si autem non fuerit filia spiritualis ejus a quo cognoscitur, cum ea mitius est agendum.

Section: 066
====================
(66) De accessu ad consanguineam vel affinem.
Quaeratur si ad consanguineas suas accesserit, vel uxores consanguineorum suorum, vel ad cotnitas ab eis, et in gradu quam proximo vel remoto, et de aliis ut supra, et tales mitti debent ad episcopum.

Section: 067
====================
(67) De extraordinario concubitu.
Quaeratur si mulierem indebito modo cognoverit;
Si dicat se fecisse, quaeratur quoties, et quomodo; quaeratur si in puerperio quo prohibetur in lege; si in menstruo quod prohibetur, ubi etiam est periculum corporale et matris pariter et prolis, quia ex corrupto femine nascitur corruptus foetus, et fere semper, ut asserunt physici, vel gibbosus, vel contractus, vel hujusmodi.

Section: 068
====================
(68) De muliere in puerperio.
Si quis cum muliere in puerperio concubuerit, decem dies in pane et aqua poeniteat.
Eadem poenitentia potest injungi ei qui indebito modo uxore sua et non vase utitur naturali.
Eadem poenitentia potest ipsi injungi qui scienter ad mulierem menstruatam accedit.
Mulier vero, si viro volenti accedere ad eam, non revelaverit morbum suum, eamdem poenitentiam subeat.
Et si revelaverit, et vir nihilominus ad eam accesserit, mulier minus est in culpa.

Section: 069
====================
(69) De muliere praegnante.
Quaeratur utrum ad mulierem praegnantem accesserit, et utrum mulier cognita abortivum fecerit: et tunc, nisi ob aliam causam hoc factum fuerit, ad episcopum transmittatur.
Quaeratur si cum mulieribus tantum peccavit.
Si dicat cum alia tantum peccasse, quaeratur cum qua, et aliis ut supra.

Section: 070
====================
(70) Quomodo contra peccata muniendi sunt peccatores.
Contra omnia peccata carnis solent sic muniri poenitentes.
Vitent malam societatem et oportunitatem, quod est vitare loca et personas, cum quibus vel per quas peccare possumus vel solemus.
Car ayse faict larron.

Section: 071
====================
(71) De pollutione nocturna.
Quaeratur utrum dormiendo aliquando contigerit pollutio.
Quod si ex ebrietate, vel praecedenti cogitatione illicita evenerit, magis est timendum.

Section: 072
====================
(72) De peccato mollitiei.
Quaeratur et utrum contigerit vigilando per se solum.
Si dixerit sic, quaeratur utrum hoc ei placuerit; et si hoc, quaeratur utrum aliquid fecerit per quod hujusmodi pollutio compleretur.
Si dicat sic, quaeratur quid fecerit, et quomodo.
Cum autem peccatum mollitiei adulterium superet, et hominem vel mulierem monstrum efficiat; consulimus quod cum poenitentia septennii, singulis septimanis, disciplinae singulae injungantur.

Section: 073
====================
(73) De his quae attendenda sunt in poenitentiis injungendis.
Injungendo poenitentiam pro peccato, debet peccatum et circumstantias sacerdos observare quae possunt aggravare peccatum, scilicet locum, utrum in ecclesia vel cimeterio: personam autem, utrum sacerdos, vel diaconus, vel subdiaconus, vel hujusmodi: tempus, utrum in praecipuis festivitatibus.
Quod si fecerit, honestum videtur ut in vigiliis festorum, quae violavit, jejunet omnibus diebus vitae suae in pane et aqua, vel saltem redimat competenter.
Quaeratur utrum mulierem non suam lascive aspexit, concupivit, sollicitavit, tractavit, osculatus est.
Secundum etiam canones, si quis lingua lascivus fuerit, triduana poenitentia expietur.

Section: 074
====================
(74) Ex Poenitentiali Romano.
Si quis obtrectaverit puellae pectus, vel turpitudinem; si clericus, septem diebus; si laicus, tres dies; si monachus vel sacerdos, a divino ministerio suspensus, triginta diebus poeniteat: scriptum est enim, Neque obtrectaveris turpitudinem foeminarum.

Section: 075
====================
(75) De iis qui mulieres sollicitant pro aliis.
Quaeratur utrum aliquam pro aliquo sollicitavit, vel peccato alterius consensit; consilium, auxilium vel consensum impendit; utrum conjugatam, vel aliam; utrum pro conjugato vel alio, et quomodo, et quando.
Sollicitatores mulierum pro alio, vel consentientes peccato aliorum, secundum quod majus vel minus peccaverint, puniantur, et quando non minus peccant quam ille qui peccatum operatur.

Section: 076
====================
(76) De sortilegiis.
Quaeratur utrum sortilegia fecerint; quae si fecerint de sacramentis ecclesiae, vel daemonibus immolantes, vel daemonia invocantes; ad episcopum sunt mittendi: Si peccaverit ad fascinum, vel qualescunque precationes, excepto symbolo, et oratione dominica, et alia authentica; et qui cantat, et cui cantatur tres quadragesimas poeniteat.

Section: 077
====================
(77) Ex Poenitentiali Theodoli.
Nullus in evangelio, vel psalterio, vel in aliis rebus furta, vel futura inquirere praesumat: quod si fecerit, quadraginta dies poeniteat.

Section: 078
====================
(78) De restitutionibus.
Quaeratur utrum habuit rem alienam injuste, videlicet per furtum, fraudem, usuram, rapinam: et si haec, caveant sacerdotes, ne missas vel eleemosynas, vel hujusmodi pro restauratione, vel restitutione injungant; quia pro regula est circa restitutiones, quod vero domino facienda est restitutio, si poterit inveniri de facili, et laesor possit solvere.
Mortuo vel non invento vero domino, restituendem proximioribus personis, ut uxori tantum quod justum fuerit, vel patri, vel matri, vel illis praecipue qui sunt constituti heredes testamenti, si qui sunt, vel qui ab intestato succedunt: Si vero verus dominus est incertus, et non possit inveniri cui debeat restituti, tunc demum ad consilium ecclesiae eroganda sunt quae debentur pro illis qui jus in re male habita habuerunt.
Sic et de inventis.
Et non sufficit circa male habitum sola restitutio, sed condigna debet injungi poenitentia pro peccato.
Quando certus est verus dominus et est inventus, injungendum est laesori ut ei, si possit, immediate, si velit et audeat revelare; sin autem, mediante sacerdote, vel alio bono viro, nemine nominato: vel compenset laesor per servitia quae poterit animo restituendi.
Si vero grave sit damnum, et laesor non possit solvere, debet petere veniam personaliter a damnificato, si audeat; alioquin hoc faciat, aliquo bono viro mediante, nemine nominato; et ipse satisfaciat jejuniis, et orationibus, et corporalibus disciplinis, habens in proposito quod omnia restituat, si ad fortunam venerit pinguiorem.

Section: 079
====================
(79) De eo qui alieno damno consentit.
Quaeratur utrum alieno damno consenserit.
Quod si fecerit, distinguendum est, quia si consenserit de simplicitate, vel negligentia, non impediens laesuram cum posset, vel laedendum non praemuniens; non videtur teneri ad restitutionem damni, sed ad satisfactionem poenitentiae pro negligentia.
Inducat tamen laesorem ad satisfaciendum laeso.
Si vero praebuerit auxilium, consilium, vel favorem in damnum alterius, vel partem habuerit damni; tenetur satisfacere in solidum, nisi gravatum ab aliis noverit esse solutum.
Item, quaeratur utrum illi qui rem suam injuste detinebat, damnum intulerit.
Quod si fecerit, si aequale fuerit, poterit sustineri; tamen de dolo poeniteat: si majus, quod superest reddat.
Item, quaeratur utrum stupri causa aliquid habuerit a conjugata: et si habuerit, marito reddat; si autem persona ecclesiastica et religiosa, ecclesiae suae; si ab ancilla de rebus domini, ipsi domino est reddendum.
Diligenter attendat sacerdos cujus officii sit poenitens, nam si mercator vendens vel emens ad mensuram, prohibendum est ne habeat mensuram falsam; et si habuerit mensuram falsam, vel falso mensuraverit, tenetur restituere, si sciat quibus sit, cum de omni male acquisito, restitutio facienda sit, ut dictum est: si autem nesciat quibus, propter inimicitias multas, satisfaciat ecclesiae vel ecclesiis, quarum illos parrochianos credit; vel pauperibus, ad consilium tamen ecclesiae; et sic de aliis officiis suo modo.

Section: 080
====================
(80) Theodorus.
Si quis per necessitatem vel famem furatus fuerit cibaria, vel vestes; poeniteat hebdomadis tribus: si reddiderit, non cogatur jejunare.

Section: 081
====================
(81) De furto.
Si quis furtum capitale commiserit, vel quadrupedia tulerit, vel casas fregerit; septem annis secundum canonem poeniteat, et quod furatum est reddat.
Si vero de minoribus semel aut bis fecerit furtum; reddat quod tulerit, et per annum poeniteat.

Section: 082
====================
(82) Quomodo familia vel usurarii uti possunt male acquisitis.
Dicendum est filiis foeneratorum et omnium raptorum, quod de hujusmodi arctissime debent vivere, et reddere damnatis, prout possunt etiam in suis dominiis: et si pinguior eis evenerit fortuna, debent reddere de proprio quantum possunt, saltem quantum ad eos pervenerit.
Item, consulatur militibus, quod largiores spontaneas eleemosynas faciant, ut in vestiendo pauperes, et ecclesiis reditus conferendo, et hujusmodi; sanctius tamen videtur quod damnatis daretur, vel potius penitus redderetur.

Section: 083
====================
(83) De cupiditate.
Quaeratur utrum pro cupiditate, vel perjuraverit, vel fidem violaverit, vel ecclesiam, vel cimeterium, tales ad episcopum mittantur.
Item, quaeratur utrum ex ira alicui conviciatus, vel enormiter Deum vel sancta juraverit, vel aliquem occiderit, vel causam damni alicui fecerit, vel in tristitiam mentis inciderit, quae mortem operatur aeternam, vel aliquem odio habuerit.
Quod si fecerit, moneatur diligenter ut deponat rancorem et odium: debita vero vel querelam non tenetur remittere, sed petere potest, si velit coram judice.

Section: 084
====================
(84) Ex concilio Rothomagensi.
Si quis alium per iram percusserit, et sanguinem effuderit: si laicus est, viginti dies poeniteat; clericus triginta dies: illi autem qui gradum habent, amplius puniri debent; diaconus septem mensibus; presbyter unum annum.

Section: 085
====================
(85) De invidia.
Quaeratur utrum per invidiam dolet vel doluerit de utilitate proximi, vel de ejus infortunio laetus fuerit.
Item, si per invidiam alicui detraxerit, et maxime ei qui praeest; septem diebus poeniteat.

Section: 086
====================
(86) De superbia.
Quaeratur utrum per superbiam super alios mente et corpore se levaverit, cum dicat evangelium: Qui major est vestrum, fiat minor. Et, quanto major es, humilia te in omnibus.

Section: 087
====================
(87) De negligentia.
Quaeratur utrum accidiosus fuerit in his quae pertinent ad salutem, id est negligens et indevotus; et talis timeat, quia maledictus homo qui facit opus Dei negligenter.

Section: 088
====================
(88) De compensationibus poenitentiarum.
Dicendum est quod omnibus qui ex justa causa videntur non posse vel sine magno gravamine frequenter jejunare, possunt redemtiones vel compensationes adhiberi per eleemosynas, per peregrinationes, vel per disciplinas, per abstinentiam a carnibus, vel piscibus, vel hujusmodi, secundum personarum statum, vel a vino, vel a quadragesimalibus cibis.
Propter viam autem peregrinationis facilius quam propter aliud relaxatio est indulgenda, vel commutatio concedenda, et propter societatem, sed non generaliter si accedat ad mensam alienam, vel alius ad suam, cui se debeat conformare, et hoc si sine gravi damno et scandalo nequiverit evitare, vel etiam pro solemnitate si interfuerit divinis.

Section: 089
====================
(89) Ut portabilis et discreta sit poenitentia.
In hoc etiam debet sacerdos esse sollicitus, ut poenitenti pondus importabile non imponat, licet recipere sit paratus.
Sed sic poenitentiam temperet injungendam, ut a studio non cogatur cessare scholasticus, vel ab opificio suo faber, vel agricola, vel alius laboriosus, ut domui providere non possit, vel dominum suum cursor sequi non possit: et ne pro peccato occulto, publicam poenitentiam injungat.
Caveat etiam diligenter, ut peccantes publice, faciat in aliquo publico poenitere.

Section: 090
====================
(90) Qui mittendi sunt ad episcopum.
Sacerdotes in confessione majora majoribus reservantes, mittant ad episcopum poenitentes propter homicidia, perjuria, injectionem manuum in parentes, sive in clericos, vel quoscumque religiosos; propter incendia, propter simoniam, propter factam litterarum falsitatem, propter incestum, propter lapsum carnis cum masculis, cum brutis, cum monialibus; propter violationem cimeteriorum, vel ecclesiarum.
Item, mittendi sunt ad episcopum haeretici, schismatici, sortilegi, qui de sacramentis ecclesiae sacrilegia commiserunt, vel ad hoc consilium vel auxilium praestiterunt; et qui abortivum facere praesumserunt, et qui ad hoc consilium vel auxilium praestiterunt; et clerici qui furtum commiserunt.
Item, clerici poenitentes quoquo modo irregulares effecti, sicut qui bis permisit se baptizari, et qui interfecit, qui sine tonsura prima aliquem ordinem accepit, sive qui in susceptis ordinibus saltum fecerit, qui quocunque casu, vel per se, vel per alium, homicidium perpetravit, et judicio sanguinis interfuit, et qui ut abortivum fieret, modo aliquo procuravit; et qui auctoritatem, consilium, sive auxilium vel consensum impendit, unde mors hominis vel membrorum mutilatio est secuta, sive in aliquo occasio, sive causa fuit.
Item, qui litteras dictat, vel scribit, vel legit, vel aliquod adminiculum ad hoc praestat ut aliquis mutiletur, vel occidatur.
Item, clerici seu presbyteri qui in suspensione seu excommunicatione promoti sunt, vel divina celebrarunt.
Item, sacerdos seu minister, cujus negligentia aliquid circa sacramentum altaris inhonestum quocumque modo evenerit, ad episcopum sunt mittendi.

Section: 091
====================
(91) Quomodo sacerdotes debent instruere subditos suos de iis quae sunt necessaria de fide.
In fide Trinitatis, et Incarnationis, et septem operibus misericordiae, quae septem vitiis capitalibus opponuntur, populum tam majorem quam minorem studeant instruere sacerdotes.
De Trinitate autem ad minus tenetur docere expresse, quod Pater et Filius, et Spiritus-sanctus sunt tres personae, et illae tres personae sunt unus Deus, et una persona non est alia; et cum fides non subjaceat rationi, non est quaerendum in his quae pertinent ad fidem quo modo, vel quare, sed simpliciter credere debemus, et in futuro plene intelligemus.

Section: 092
====================
(92) De Incarnatione.
Circa fidem Incarnationis docere debent Dei Filium pro redemtione generis humani, carnem assumsisse in beata Virgine, de carne ejusdem Virginis, non humana, sed Sancti Spiritus operatione; et qui prius erat tantum Deus, factus est in ea verus homo, manens de cetero in eadem persona verus Deus, et verus homo; et eumdem de Virgine natum esse, virginitate remanente integra, et in conceptione, et in nativitate: unde Propheta: Descendit sicut pluvia in vellus.
Pluvia enim descendens in vellus, vel extracta a vellere, ipsum non corrumpit, sed mundius facit.
Et eumdem consputum, colaphis caesum, flagellatum, et multipliciter irrisum, in cruce mortem vilissimam sustinuisse, et eumdem in anima ad inferos descendisse, ut animas sanctorum ibi detentas educeret; et in corpore in sepulchro jacuisse; et eumdem in eadem carne glorificata tertia die resurrexisse, per quem et nos omnes in carne quam gerimus resurgemus, sed non omnes immutabimur; et eumdem quadragesimo die ad caelos ascendisse, et quinquagesimo Spiritum-sanctum apostolis, sicut praedixerat, misisse; et eumdem venturum ad judicium, et redditurum unicuique juxta opera sua; bonis vitam aeternam, malis autem ignem aeternam, qui paratus est diabolo et angelis ejus.

Section: 093
====================
(93) De septem sacramentis.
Circa sacramenta, scilicet Baptisma, Confirmationem, Poenitentiam, Eucharistiam, Conjugium, Extremam-Unctionem et Ordinem docere debent sacerdotes, quod in sacramento Baptismi consistit salus omnium puerorum, quia sine Baptismo non salvantur.
In proposito et ardenti voluntate suscipiendi sine susceptione possunt salvari adulti.
In susceptione Baptismi consistit salus puerorum.
De Confirmatione, quod si digne recipiatur, in ea accipitur Spiritus-sanctus, in bono confirmans eum qui recipit, et roborans contra diabolum et peccata.
Et jejuni istud debent recipere sacramentum, scilicet adulti qui hoc suscipiunt sacramentum, prius debent confiteri de omnibus peccatis et de iis conteri, si tempus habeant confitendi, aliter enim recipiunt indigne si prius erant in peccato mortali.
De Poenitentia, quae consistit in contritione, confessione, et satisfactione, dicendum quod sicut puero non est salus sine Baptismo, ita adulto qui foedus Baptismi violavit, non est salus sine Poenitentia ad minus contritionis, et in proposito et ardenti voluntate confessionis, et satisfactionis.
Sed vera poenitentia hominem liberat a diabolo, mundat a peccato, reconciliat Deo.
De Sacramento altaris dicendum est quoniam ex virtute verborum quae Dominus protulit in coena super panem et vinum, et ordinis sacerdotalis, sive bonus sit sacerdos, sive malus, contingit quod post prolationem verborum super panem et vinum cum intentione conficiendi, ubi erat prius purus panis, est verum Corpus Christi de Virgine natum, in cruce passum, ad dexteram Dei collocatum, non passibile quale fuit in via, sed glorificatum quale est in patria: et ubi erat purum vinum, est verus Sanguis Christi qui de latere ejus fluxit.
Tamen sub utraque forma est totus Christus, quia nec corpus est sine sanguine, nec sanguis sine corpore, nec corpus sine anima, nec utrumque sine Divinitate.
Et est hoc sacramentum cibus et refectio animae viventis per gratiam, et damnatio animae mortuae in peccato: quia qui manducat et bibit indigne, judicium sibi manducat et bibit.
De sacramento Conjugii dicendum est quod omnis voluntaria, seu voluptuaria feminis emissio, est mortale peccatum, tam in mare quam in femina, nisi per legitimum conjugium excusetur.
Sed fides habet coitum in marem et feminam legitimo conjugio excusare, dum tamen debito modo misceantur.
De Extrema-unctione dicendum est, sicut dicit beatus Jacobus, quod per eam venialia peccata remittuntur, et quandoque alleviatur infirmus, quandoque etiam ad veram contritionem, et aeterni gaudii considerationem, per eam incitatur.
De Ordinibus debent credere laici quod non conficit nisi sacerdos; non confert Ordines nisi episcopus, et quod eam virtutem habent quam ecclesia profitetur.
Dicatur saepe laicis quod non inquirant rationem de articulis fidei, nec de sacramentis; quia tanta est sublimitas fidei, quod ea quae sunt fidei non possunt intellectu comprehendi: unde etiam fides non habet meritum, cui humana ratio praebet experimentum.
Credant ergo firmiter sine haesitatione quaecumque fides catholica asserit, quamvis non intelligant, majorem fidem adhibentes testibus fidei, quam oculis carnis qui decipi possunt.
Testes fidei sunt Apostoli, Martyres, Confessores, Virgines, quorum plurimi pro testimonio fidei diversis cruciatibus sunt afflicti: sed in testimonio probati testes inventi sunt, quia et in vita eorum, diversisque cruciatibus temporali vita finita, propter eorum merita divina potentia illuminabit caecos, resuscitabat mortuos, erigebat contractos, et salvabat infirmos.

Section: 094
====================
(94) De septem vitiis principalibus.
Suadeant sacerdotes omnibus principalia vitia fugere, et timere plus quam mortem temporalem, quae non occidit nisi corpus, sed ipsa occidunt animam, videlicet Gulositatem, Luxuriam, Avaritiam, Tristitiam, sive Acediam, Iram, Invidiam, Inanem gloriam, sive Superbiam: et insistere modis omnibus, septem operibus misericordiae, quae sunt, Pascere esurientem, Potare sitientem, Nudum vestire, Hospitem suscipere, Visitare infirmum, Consolari incarceratum, Sepelire mortuum.
Quia, sicut testatur Veritas in evangelio, qui ista facere neglexerint, venientes ad judicium audient istam terribilem vocem: Ite maledicti in ignem aeternum, a quo liberemur per Filium Dei qui vivit et regnat per infinita saecula saeculorum, Amen.

Section: explicit
====================

