Section: text
====================
Stephanus dei gratia dolensis episcopus universis presentes litteras inspecturis et audituris salutem in domino sempiternam zelus domus dei nos in hac parte sollicitata ut circa provissionem ministrorum ecclesiarum parochialium tam secularium quam regularium nostre diocesis quantum ex alto nobis concessu fuit taliter provideamus atque disponamus quod ipsis advenientibus ad beneficia sua in domibus suis presbiter alibus secundum eorundem beneficiorum facultatem honeste residere valeant.
Considerantes quod in iure cavetur quod per locorum diocesanos sit providendum utilitati et honori ecclesiarum ac ipsius rectoris necessitati.
Nos igitur examinati consilii prehabita super hoc deliberatione statuta et consuetudines a nostris predecessoribus et a nobis editas presentis scripti tenore confirmantes et approvantes decernimus et statuimus huiusmodi ordinationem et statutum nostrum infra civitatem et diocesim nostram longe late que diffusam ab omnibus subditis nostris in futurum observari ad perpetuam rei memoriam.
Et primo volumus statuimus et ordinamus quod quotienscunque casus vacationis beneficiorum curatorum in dictis civitate et diocesi nostris occurret quod heredes et executores defuncti rectoris teneantur tradere realiter et solvere futuro successori medio iusticie nostre ac successorum nostrorum commissario in illa parte dato et deputato ac inventarii beneficio duas bonas et conpetentes culcitras, duas sargias et octo lintheamina bona et conpetentia, item duas mensas et quatuor mapas et totidem manutergia et duo scanna.
Item unum potum cupreum, una pelvim cum aquaria cuprea aut stannea ad lavandum manus.
Item unam patellam aeream, et alteram ferream, item duas pintas stanneas unam continentem briquam vini et alteram dimidiam, item quatuor discos sex scutellas et sex salsaria stanneas et stannea, item unum tripedem ferreum et unum murarium cum aliis minutis utensilibus, item tres archas unam ad reponendum pannos aliam ad reponendum panem aliam pro carnibus et aliis comestibilibus hoc autem intendimus in maioribus et pinguioribus beneficiis in aliis vero secundum moderationem commissariorum nostrorum et successorum in hac parte deputandum.

