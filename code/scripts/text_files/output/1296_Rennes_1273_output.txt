Section: incipit
====================
Concilium apud Redonem celebratum die lune post Ascensionem Domini, anno ejusdem Domini MoCCoLXXIIIo.
Ad honorem Dei et utilitatem ecclesiarum provincie Turonensis, quibus auctore Domino presidemus, necnon et ad reformationem eorum que in visitatione dicte provincie invenimus corrigenda, vocatis venerabilibus fratribus suffaganeis nostris, capitulis, abbatibus et aliis qui fuerant evocandi, concilium provinciale apud Redones die lune post Ascensionem Domini duximus celebrandum, in quo de ipsorum episcoporum, abbatum et omnium aliorum ad hoc vocatorum consilio et assensu, ordinavimus et promulgavimus capitula que sequuntur.

Section: 001
====================
(1) Ne aliquis in episcopum, abbatem vel abbatissam manus injiciat violentas vel in domos eorum ignem mittat, nec sacerdotem, rectorem vel personam ecclesiasticam occidat [1].
Si quis in hoc genus sacrilegii inciderit, ut in episcopum, abbatem vel abbatissam manus injicerit violentas, vel in domos eorum ignem immiserit, vel sacerdotem, vel rectorem ecclesie vel personam ecclesiasticam occiderit voluntarie vel mutilaverit, si clericus fuerit omni beneficio ecclesiastico tam obtento quam obtinendo ipso facto sine spe restitutionis sit privatus, et eum anathematis vinculo innodatus.
Si vero laicus predicta attemptaverit, vel aliquid de predictis, ejus liberi et quilibet successor usque in gradum tertium a susceptione etiam prime tonsure et ordinum omnium ac quolibet beneficio ecclesiastico habeantur per totam Turonensem provinciam penitus alieni, et qui talem scienter presentaverit, sit illa vice presentatione privatus et qui eum scienter receperit vel instituerit vel institui mandaverit, per sequens provinciale concilium canonice puniatur, predicto tamen clerico totaliter ex predicta causa repulso vel amoto et eum vinculo excommunicationis astringimus, si per violentiam illud beneficium presumpserit retinere.

Section: 002
====================
(2) Ut de bonis Ecclesie fiat hospitalitas, eamque firmarius ecclesie parochialis exerceat de portione ad id opus sibi relicta [2].
Verum quia quicquid habent clerici pauperum est, domus eorum omnibus debent esse communes, per quodm indecens videretur si de bonis ecclesiasticis Christi pauperibus hospitalitas negaretur.
Idcirco, statuimus quod nulla parochialis ecclesia concedatur ad firmam, nisi juxta diocesani loci arbitrium firmario tanta portio relinquatur, quod Christi pauperibus valeat condecens hospitalitas exhiberi, et ad id rectores ecclesiarum per episcopos proprios compellantur.

Section: 003
====================
(3) Ne prioratus bonis omnibus denudentur.
Ex cupiditate que radix omnium malorum est, procedit quod abbates velc priores vel administratores de loco ad locum transferentes vel translati, prioratus vel administrationes vacantes cessione, morte vel mutatione abbatum, priorum vel administratorum, bonis in eisdem inventis denudant, super quos alias in concilio edito apud Castrum Gunterii per recolende memorie Vincentium predecessorem nostrum provida deliberatione fuit statutum ne iidem abbates seu priores aut administratores prioratus hujusmodi seu loca vacationis tempore adeo denudare presumant bonis in eisdem inventis, quin prioribus et monachis in eisdem morantibus, usque ad tempora collectarum sufficiens provisio remaneret, et si contra facerent ad diocesani arbitrium punirentur.
Sed quia parum aut nihil utilitatis adhuc ex hoc evenisse comperimus, nos statutum predictum sicut in precedenti predicto concilio plenius scriptum est innovantes, adjicimus quod si abbates, priores, aut alii administratores hujusd statuti concilii fuerint transgressores, presentis auctoritate concilii ipso facto noverint se suspensos [3].

Section: 004
====================
(4) De occupantibus et invadentibus bona ecclesiasticarum personarum.
Sane cum in predicto Castri Gunterii concilio fuerit ordinatum ut barones ac milites, ballivi, potestates, personeque alie seculares, si post monitiones et inhibitiones legitimas generaliter per locorum ordinarios, vel de ipsorum mandato eis factas, ecclesias, prioratus, domosve possessiones vel alias res ecclesiasticas indebite occupaverint seu invaserint, aut in religiosorum domibus posuerint comestores, ipso facto sint excommunicationis vinculo innodati.
Nos statutum hujusmodi, presentis auctoritate concilii innovamus, adjicientes ut loca ad que deferentur bona taliter occupata, et in quibus etiam detinebuntur, supponat diocesanus prout et quando vel quandiu expedire viderit ecclesiastico interdicto.
Bona autem ecclesiastica intelligimus in hoc casu, non solum propria clericorum, verum etiam deposita, commodata, et ab eis conducta, et precario concessa et quorum habent eedem persone ecclesiastice possessionem aut detentionem quamcunque et que in ipsorum servitio capiuntur necnon si ecclesiasticarum personarum occasione et in ipsorum prejudicium et contemptum eorum homines et bona eorumdem hominum qui sub jurisdictione temporali consistunt ecclesie, capiantur aut etiam invadantur, hac appellatione volumus et statuimus contineri.
Et quia facientes et consentientes par pena constringit, receptatores et defensores invasorum; raptorum et malefactorum hujusmodi de quibus supra fecimus mentionem, eisdem penis quibus et ipsos malefactores eo ipso quod eosdem receptaverint aut defenderint eo ipso volumus et precipimus subjacere, ut quos par facinus coinquinat et equat, utrosque pena similis comitetur.

Section: 005
====================
(5) Datur facultas episcopi absolvendi a censuris a concilio latis [4].
In omnibus autem casibus in quibus excommunicationis vel suspensionis sententias in presenti concilio duximus promulgandas, cuilibet episcopo in sua civitate et diocesi absolvendi excommunicatos hujusmodi et suspensos post satisfactionem congruam in forma Ecclesie auctoritate presentis concilii liberam concedimus potestatem.

Section: 006
====================
(6) Concilia precedentia confirmantur et renovantur [5].
Concilia vero omnia et singula per predecessores nostros cum suffraganeorum nostrorum consilio et assensu hactenus celebrata renovamus et presentis approbatione concilii confirmamus.

Section: explicit
====================
In cujus rei testimonium sigillum nostrum una cum sigillo suffraganeorum nostrorum presentium et consentium presentibus duximus apponendumd.
Actum apud Redones, die lune post Ascensionem Domini, anno ejusdem MCCLXXIIIo.

