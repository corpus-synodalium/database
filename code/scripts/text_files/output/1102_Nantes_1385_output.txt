Section: 001
====================
(1) JOHANNES Dei et sedis apostolicae gratia episcopus Nannetensis, omnibus et singulis decanis, et ecclesiarum rectoribus, et eorum capellanis ac loca tenentibus, nobis subditis, salutem in Domino.
Ad honorem Dei omnipotentis, et conservationem honorum, jurisdictionum, consuetudinum, libertatum, et jurium ecclesiasticorum et personarum ecclesiasticarum, vobis et vestrum cuilibet in solidum sub poena excommunicationis praecipimus et mandamus, quatenus omnibus diebus dominicis et festivis intra missarum solemnia post offertorium, dum populus convenerit ad divina audienda, denuncietis et publicetis in ecclesiis parochialibus nobis subditis; et nos tenore praesentium litterarum, auctoritate sacrorum canonum et conciliorum, auctoritate apostolica et in provincia Turonensi per archiepiscopos Turonenses et eorum suffraganeos celebratorum, et prout nobis per ipsa injungitur, publicamus et denunciamus excommunicatos ipso facto omnes illos, qui litterarum apostolicarum impetratores, vel alios quoscumque ad forum ecclesiasticum recurrentes, seu eorum nuncios, aut litterarum curiarum et jurisdictionum ecclesiasticarum executores, aut eas deferentes super causis, negotiis, seu quaestionibus, quae ad idem forum ecclesiasticum de jure vel antiqua consuetudine pertinere noscuntur, ne in eodem foro litigent per applegiamenta vel querelas justitiae seu potestati saeculari deferendo, aut alias quoquo modo impediunt et compellunt, seu impediri et compelli fecerunt, facient, faciuntve, vel procurarunt, procurabunt ad desistendum, vel in foro saeculari de causis et quaestionibus hujusmodi litigandum per eorumdem judicum ecclesiasticorum, vel litteras ab ipsis judicibus seu curiis ecclesiasticis impetrantium, aut in eodem foro ecclesiastico litigantium seu litigare volentium, aut propinquorum seu nunciorum ipsorum, seu rerum illorum aut ecclesiarum suarum etiam captionem aut detentionem, vel arrestum modisve aliis quibuscumque, et generaliter omnes quoscumque impedientes quominus querelantes et querelare volentes libere possint justitiam obtinere coram judicibus ecclesiasticis de causis quae de jure antiqua consuetudine, ut praemissum est, ad cognitionem pertinent eorumdem, ac dantes ad praemissa vel aliquod praemissorum consilium, auxilium, vel favorem, nisi tam judici cujus cognitio fuerit impedita, vel jurisdictio usurpata, quam etiam parti quae turbata fuerit in prosecutione sui juris de injuria, damnis et expensis, ac interesse prius integre per eosdem fuerit satisfactum, nullatenus absolvendos.

Section: 002
====================
(2) Item, denuncietis excommunicatos infringentes, violantes, et usurpantes consuetudines antiquas et libertates ecclesiarum et personarum ecclesiasticarum provinciae Turonensis auctoritate conciliorum provincialium.

Section: 003
====================
(3) Item, denuncietis excommunicatos auctoritate canonum omnes religiosos Extremae-unctionis, vel Eucharistiae sacramentum clericis aut laicis ministrantes, matrimoniave inter aliquos solemnizantes, non habita super hoc parochialis presbyteri licentia speciali, per sedem dumtaxat apostolicam absolvendos.

Section: 004
====================
(4) Item, denuncietis excommunicatos auctoritate canonum omnes religiosos, qui praeterquam in casibus expressis in jure, vel eisdem per sedem apostolicam concessis, a sententia canonum, vel etiam a sententia per statuta provincialia aut synodalia promulgatis, seu, ut verba aliquorum recitentur, a poena et culpa quemquam absolvere praesumunt et fingunt; cum eorum absolutione solvi non valeant, qui sunt per sedem apostolicam dumtaxat absolvendi, nullo exemtionis vel alio privilegio religiosorum super hoc suffragante; et omnes illos qui absolutionem a sententiis excommunicationis, vel quamcumque revocationem excommunicationis, suspensionis, vel interdicti per vim vel metum extorquere praesumunt: et denuncietis excommunicatios auctoritate canonum omnes religiosos in sermonibus suis vel alibi proferre aliqua praesumentes, ut retrahant audientes a solutione decimarum ecclesiis debitarum.
Et denuncietis excommunicatos auctoritate canonum omnes illos qui in cimeteriis ecclesiarum in casibus non concessis a jure, quorumcumque defunctorum corpora interdicti tempore, vel excommunicatos publice, aut nominatim interdictos, seu etiam usurarios manifestos scienter praesumunt sepelire.
A qua sententia nullatenus absolvantur, nisi prius ad arbitrium dioecesani episcopi eis quibus per praemissa fuerit injuria irrogata satisfecerint competenter, non obstantibus exemtionibus vel privilegiis quibuscumque, et auctoritate canonum omnes laicos auferentes de ecclesiis oblationes excommunicamus.

Section: 005
====================
(5) Item, quia religiosi in sermonibus suis ex praecepto sedis apostolicae sub obtestatione divini judicii, interminatione maledictionis aeternae, quoties populo praedicabunt in prima, quarta, et ultima dominica quadragesimae, et in festis Ascensionis dominicae, Pentecostes, Nativitatis beati Johannis-Baptistae, Assumtionis et Nativitatis beatissimae Virginis MARIAE matris Dei tenentur informare expresse audientes, si ab ecclesiarum rectoribus, vel vicariis, aut loca tenentibus eorumdem fuerint requisiti, nec non his quorum confessiones audiunt conscientiam facere quod decimas ecclesiis et eorum curatis solvere non omittant, immo ad earum solutiones sint intenti; vobis et vestrum cuilibet sup poena suspensionis et excommunicationis praecipimus et mandamus, quatenus dictos religiosos, ut praemittitur, requiratis, quos et nos pro salute animarum gregis nobis commissi super praemissis faciendis requirimus et hortamur per praesentes sub poenis in jure expressis, ne per ipsorum religiosorum indiscretum silentium debentes dictas decimas derelinquant in errorem, dictas decimas Deo et ecclesiis debitas retinendo, et haec et alia jura parochialia occupando in suarum damnationem animarum.

Section: 006
====================
(6) Item, denuncietis excommunicatos auctoritate canonum omnes religiosos et clericos cujuscumque status aut conditionis existentes, qui ad vovendum, jurandum, vel fide interposita seu alias promittendum, aliquos inducunt, ut apud eorum ecclesias sepulturas eligant, vel jam electam ulterius non mutent, a sede apostolica dumtaxat, praeterquam in mortis articulo, absolvendos, nullis privilegiis aut statutis, cujuscumque tenoris existant, super hoc valituris.

Section: 007
====================
(7) Item, singulis diebus dominicis et festivis denuncietis excommunicatos sortiarios et sortiarias, et ad eos et eas ob hanc causam recurrentes, qui diabolo suadente quotidie multiplicantur in civitate et dioecesi Nannetensi: quos post multas inhibitiones et monitiones praedecessorum nostrorum novimus excommunicatos, et praecipimus publice nunciari.

Section: 008
====================
(8) Item, praecipimus vobis ecclesiarum rectoribus, et capellanis vestris, ac loca tenentibus, prout et a nostris praedecessoribus novimus fuisse praeceptum, quod diebus dominicis et festivis solemnibus magnas missas parochiales in ecclesiis parochialibus infra horam tertiae celebretis et compleatis, seu celebrari faciatis, ut post et non ante alii presbyteri qui voluerint possint celebrare in ipsis ecclesiis et capellis ecclesiarum et parochiarum eorumdem, et parochianos vestros ex parte nostra moneatis; et nos tenore praesentium monemus, ut ipsi parochiani, vel saltem sufficientor persona de qualibet domo compareant personaliter in ecclesiis suis parochialibus et baptismalibus diebus dominicis et festivis solemnibus, non solum missarum solemnia, sed etiam praecepta dominica et synodalia, et matrimonium pacta, et denunciationes jejuniorum et festorum cum clero et populo celebrandorum, vigilias sanctorum cum jejuniis faciendis, et nomina excommunicatorum ut recitentur, et ad gremium ecclesiae citius redire cogantur, et alia salutaria audituri: pro quorum defectibus enormia multa eveniunt circa matrimonia, jejunia, et alia supradicta in praejudicium ecclesiae et canonicarum sanctionum, ac commune periculum animarum.
Et ne similia contingant in futurum, et ne parochiani ad comparendum in dictis missis et denunciationibus ulterius impediantur, inhibemus sub poena excommunicationis, ne ante magnas missas praedictas in dictis parochialibus ecclesiis celebratas, dictis diebus dominicis aliquis presbyter in capellis vel ecclesiis vestrarum parochiarum missas aliquas celebrare praesumat: propter quarum celebrationes retroactis temporibus parochiani ad suas ecclesias dictis diebus pro missis et praeceptis praedictis audiendis accedere non curabant; sed ad tabernas, crapulas, et comessationes, et alia illicita, et de jure prohibita properabant, et presbyteros eis de mane celebrantes ad talia cum eis ad praedicta invitabant et ducebant.
Nec alienos parochianos sine licentia curatorum suorum, exceptis peregrinis, ad divina audienda in ecclesiis vestris admittatis, ne forte sint excommunicati vel interdicti; cum quilibet parochianus dictis diebus dominicis et festivis de jure debeat in sua parochiali ecclesia ex causis praedictis comparere, nec eorum confessiones audiatis.

Section: 009
====================
(9) Item, inhibemus etiam vobis et vestrum cuilibet, ne aliquas mulieres post partum ad purificandum in praedictis capellis admittatis, nec benedictiones nuptiales celebretis.

Section: 010
====================
(10) Item, ne matrimonia impediantur, et contracta turbentur, inhibemus, et vos ex nostra parte inhibeatis sub poena excommunicationis, ne in baptizandis parvulis plures quam tres personae ad compaternitatem accedant, nec admittantur, nisi sint adeo conjunctae personae consanguinitate, vel alia ratione parentibus baptizandorum, quod non possint ipsi vel eorum liberi cum aliqua personarum hujusmodi matrimonialiter copulari.

Section: 011
====================
(11) Item, mandamus sub poena excommunicationis, et decem librarum procuratoribus fabricae cujuslibet ecclesiae parochialis applicandarum, quod infra instentem nostram synodum Pentecostes faciant claudere muris cimeteria contigua ecclesiis parochialibus, et impediantur itinera publica, et porci, et alia animalia, et sordes fieri, poni, et incedere, et fodere, et quadrigas ducere per eadem, et super sepulcra mortuorum, et ut appareant loca sacra a profanis.
Et ad hoc faciendum moneatis sub poena praedicta ex parte nostra procuratores praedictos et eorum singulos.

Section: 012
====================
(12) Item, mandamus quod post divina officia celebrata ecclesiae claudantur et firmentur.

Section: 013
====================
(13) Item, statuta synodalia praedecessorum nostrorum et nostra confirmamus.

Section: 014
====================
(14) Item, ut praemissa magis memoriae commendentur, praecipimus vobis et vestrum cuilibet, quatenus ea sub poena viginti solidorum nobis applicandorum infra mensem in fine missalis cujuslibet ecclesiarum vestrarum, additis quibusdam foliis pergameni ad hoc opportunis, simul sutis transcribi faciatis, et copiam praesentium habeatis, et in testimonium praemissorum sigillum nostrum duximus praesentibus apponendum.

Section: explicit
====================
Datum et actum in hac nostra synodo celebrata in nostra ecclesia Nannetensi die Jovis post festum B. Lucae evangelistae, anno Domini millesimo trecentesimo octogesimo quinto.

