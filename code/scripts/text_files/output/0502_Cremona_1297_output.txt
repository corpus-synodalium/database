Section: incipit
====================
Ad honorem sanctae et individuae Trinitatis Patris, et Filii, et spiritus sancti et gloriosa virginis Mariae, et beatorum Petri, et Pauli Apostolorum, et beatorum confessorum Hemerii, et Homoboni, et omnium sanctorum.
Nos Raynerius Dei gratia Episcopus Cremonensis cupientes subditos nostros, in his quae ad salutem pertinent animarum salubriter gubernari, infrascriptas constitutiones impraesentiarum ducimus promulgandas, et quoniam secundum B(eatum) Hieronimum, Gregorium 10 q. i. quod percipitur imperatur, et quod imperatur necesse est fieri, et si non fiat poenam habet, districte praecipiendo mandamus infrascriptas constitutiones ab omnibus, et singulis nostrae civitatis, et dioecesis inviolabiliter observari.
Rubrica De sinodo facienda, et de his, qui ad ipsam venire tenentur.
Statuimus, et ordinamus, ut omni anno secunda die quadragesimae sinodus celebratur in ecclesia Cremonensis vel ubi Episcopus ordinaverit, ut consuetum est, omnes ergo, et singuli, tam seculares, quam religiosi, qui de iure, vel de consuetudine ad sinodum Ecclesiae Cremonensis venire tenentur, videlicet omnes Abbates priores, praepositi, praelati, et rectores civitatis, et plebatus cremonensis ac omnes Archipresbyteri, praepositi, et praelati dioecesis Cremonensis, secunda die Quadragesimae tempestive sanctam sinodum intrent ieiuni in habitu congruenti, et honeste se habeant in veniendo, stando, et redeundo in domibus quoque, et extra, ut eorum honesta conversatio, merito sit aliis in exemplum.
Qui vero ad dictam sinodum non venerint, vel venientes illicentiati ante sinodum expletam recesserint, praesentis sinodi auctoritate, ingressum ecclesiae sibi noverint interdictum.
Et si infra octo dies immediate sequentes post dictam sinodum coram nobis, aut Vicario nostro non comparverint, iustam causam absentiae ostensuri, si potuerint, quinque solidos imperiales unusquisque persolvat, beneficio per duos menses decernimus esse privatos.
Si vero post alios octo dies post illos continue sequentes venire contempserint, eos nihilominus excommunicationis sententiae subiacere decernimus.
Ad dictam quoque sinodum veniant, qui tenentur, alioquin 10 solidos solvant, quos nisi infra octo dies post sinodum ipsam immediate sequentes, Vicario nostro persolverint, ipso facto ab officio, et beneficio se noverint esse suspensos.
Rubrica de honestate, et habitu clericorum, et ne se immisceant secularibus.
Quia plus timeri solet, quod specialiter prohibetur, praecipimus, et pr[e]sentis constitutionis auctoritate sancimus, ut clerici officia, vel commercia saecularia non exerceant, maxime inhonesta, et quod tabernas prorsus evitent, nisi forte causa necessitatis in itinere constituti, et quod coronam, et tonsuram habeant congruentem, et quo se in officiis ecclesiasticis, et aliis bonis studiis exerceant diligenter, et quod clausa deferant de super  indumenta, nímia brevitate, vel longitudine non notanda, et pannis rubeis, aut viridibus, seu vergatis, infula in capite, manicis, aut subtelaribus, consultitiis, frenis,sellis, pectoralibus, et calcaribus de auratis, aut aliam superfluitatem gerentibus non utantur.
Item statuimus, ut omnes, et singuli in sacerdotio, et personatibus constituti, et qui rectores sunt ecclesiarum curam animarum habentium, qui degunt in civitate, et plebatu civitatis cremonensis per civitatem in publico in decenti habitu, et honesto more semper incedant, videlicet in capa clausa, seu mantello, nisi causa timoris, vel necessitas exegerit habitum transformari, si quis autem contra hoc nostrum statutum temere, venire praesumpserit, poenis subiaceat nostro arbitrio imponendis.
Rubrica quod Sacerdotes abstineant a carnibus diebus Sabbathi.
Omnibus sacerdotibus praecipimus, quod in diebus sabbatis omnino a carnibus abstineant, nisi die tali festum Nativitatis Domini fuerit, vel nisi infirmitatis, vel debilitatis necessitas, de consilio confessoris illud suaserit faciendum.
Rubrica, contra illos qui vadunt de nocte post sonum campanae.
Statuimus, et ordinamus, ut in locis in quibus post sonitum campanae, vel buccinae de nocte laici sine lumine ire prohibentur, clericos huiusmodi constitutionis eamdem prohibitionem volumus observare, alioquin poenis similibus propter haec a laicis impositis decernimus subiacere, quas per Vicarium nostrum, vel per alium nomine nostro ab ipsis clericis exigi, et levari volumus, et mandamus, quas si forte legitime requisiti solvere renuerint, eamdem poenam duplicatam per eos solvere per censuram ecclesiasticam compellantur, nisi causa necessitatis irent propter poenitentiam iniungendam, vel propter conferenda ecclesiastica sacramenta, vel propter aliam iustam causam, et legitimam, de qua volumus tales qui sic inventi essent infra octo dies nobis, vel Vicario nostro facere plenam fidem, alioquin dictas poenas incurrant, idemque de banno fructuum praecipimus observari, ut per haec laicorum vitetur scandalum, et clerici ab illicitis arceantur.
Rubrica, contra portantes arma.
Item praecipimus, quod nullus clericus arma ferat offensibilia, vel defensibilia vetita ferri per laicos in civitate Cremonensis si quis autem deinceps contra hoc nostrum praeceptum tulerit aliquod genus praedictorum armorum de die, vel de nocte, publice, vel occulte, poenis subiaceat, quae a communi Cremonensis laicis imponuntur, nisi necessitas urgeat, et tunc de nostra, vel vicarii nostrii licentia speciali.
Rubrica, contra tenentes tabernas.
Item interdicimus omnibus sacerdotibus, et clericis in sacris ordinibus constitutis, vel beneficia ecclesiastica obtinentibus tabernas, aut revenderias tenere, aut quaslibet negotiationes inhonestas exercere, nec passim vilius emant, ut carius vendant, it quod ex hoc merito notari, vel censeri valeant publici, et assidui mercatores.
Rubrica, contra ludentes ad taxillos.
Item praecipimus, ut clericus aliquis cum taxillis publice, vel occulte ludere non praesumat: clerici vero in sacris ordinibus constituti, vel beneficium ecclesiasticum habentes, qui publice, vel occulte ludere praesumpserint, ipso facto sententiam excommunicationis incurrant, et nihilominus alias nostro arbitrio puniantur, ludere in praemissis casibus intelligimus qui transversat, vel ludi est particeps, vel lucrum inde consequitur, seu damnum: praemissam tantum poenam extendi volumus ad aleas socialiter, et solacii causa in domibus, et cum personis honestis, non ambitionis, vel avaratiae causa.
Rubrica contra blasphemantes Deum.
Item statuimus ut si qui contra Deum, vel aliquem sanctorum suorum, et maxime Beatam Virginem linguam in blasphemia relaxare praesumpserit, excommunicetur, et alias pro modo culpae puniantur iuxta nostrum arbitrium, et canonicas sanctiones.
Rubrica contra fures, et adulteros.
Item statuimus, quod quicunque clericus in adulterio, vel furto praesertim in sacrilegio fuerit deprehensus, ipso facto ab officio, et beneficio noverit se suspensum, et nunquam in ecclesia quam per sacrilegium violaverit beneficium absque dispensatione obtineat, et nihilominus iuxta delicti qualitatem puniatur.
Rubrica contra concubinarios.
Quamuis sacri canones clericos concubinarios severitate multiplici persequantur, quia tamen plerique timore Dei postposito in huiusmodi turpitudine vicii, non modo occulte, sed etiam publice inveniuntur offendere; Nos eorum impudentiam opportuna distinctione confundere, et deprimere cupientes, monemus pro primo, secundo, tertio peremptorio clericos omnes nostrae civitatis, et dioecesis, qui sacrum ordinem, seu beneficium sunt adepti, aut adipiscentur imposterum, ut nullus eorum concubinam, seu focariam publice tenere praesumat; et qui suadente diabolo detinent, infra unum mensem a die promulgatae constitutionis, eas a se prorsus abiiciant nunquam de caetero receptari.
Nullus ergo ex praemissis clericis concubinam, aut focariam publice, aut manifeste, seu occulte, sive in domibus ecclesiae, sive alibi post terminum praedictum, sub excommunicationis poena retinere praesumat.
Si quis autem clericus contra praemissa venire praesumpserit, tam excommunicationis, quam alias spirituales, et temporales poenas prout nobis videbitur, merito poterit formidare.
Rubrica contra facientes fideiussionem in iudicio coram iudice seculari.
Item statuimus, quod nullus clericus securitatem aliquam, vel fideiussionem praestet, seu faciat coram quacunque persona, vel curia seculari de stando, vel parendo viri coram ea, nisi forte ratione feudorum, vel possessionum quas ab ea teneret, vel alia ratione quae sibi permisseretur a iure sub poena a canonibus constituta.
Rubrica contra iurantes sine licentia Episcopi.
Item praecipimus, quod nullus clericus habens beneficium ecclesiasticum, vel etiam in sacris ordinibus constitutus iurare praesumat, sine nostra, vel nostri vicarii licentia speciali pro alieno debito, facto, vel causa, nec coram quocunque domini officiali, vel iudice temporali iurare, vel respondere praesumat, super publicationibus tantum testamentorum, et super propriis ecclesiarum suarum causis iurare possint, sub poena in canonibus constituta.
Rubrica contra pegerantes.
Item statuimus, quod laicus, vel etiam clericus, qui scienter pegeraverit, et post competentem monitionem curiae nostrae infra decem dies non satisfecerit, seu adimpleverit, quod iuraverit, ipso facto sit excommunicatus, a qua sententia non absolvatur nisi per nos, vel per alium cui duxerimus committendum, et si postmodum per quadraginta dies, vel amplius excommunicationem huiusmodi sustinuerit, pro qualibet quadragena a nobis, vel Vicario nostro in quadraginta solidis puniatur.
Si vero clerici fuerint in sacris ordinibus constituti, vel beneficiati, et huiusmodi sententiam post praemisses quadraginta dies trium mensium spacio, animo sustinuerint indurato,  beneficiati ipsi suis beneficiis ipso lapsu temporis noverint se privatos; clericos vero in sacris ordinibus constitutos, qui beneficia ecclesiastica non habuerint, perpetuo reddimus inhabiles, absque Apostolicae sedis speciali dispensatione ad ecclesiastica beneficia obtinenda: Laici vero sint infames, nec ad testimonium, vel ad alios actus legitimos, vel officia admittantur.
Nullus autem sacerdos aliquem parochianum suum periurum, vel infamem denunciare  praesumat sine nostra, vel vicarii nostri licentia.
Rubrica contra sacrilegos, homicidas, et incendiarios.
Item quia publica utilitatis interest, ne crimina remaneant impunita; sub excommunicationis poena praecipimus, ut si clericus aliquis homicidium, sacrilegium, incedium, raptum, furtum, vel adulterium, et huiusmodi in nostra civitate, vel dioecesi manifeste deprehensus fuerit commisisse, vel aliquem atrociter nisi se defendendo, et vim repellendo, vulnerasse, vel mutilasse, capiatur per familiam nostram, vel per familiam Potestatis, vel per familiam capitanei civitatis Cremonensis adiunctis sibi laicis si opus fuerit, et ad nostrum officium deducatur, pro culpae modo legitime puniendo, iuxta constitutiones nostras, et canonicas sanctiones.
Item statuimus, et praesentis constitutionis auctoritate sancimus, ut si quis clericus nostrae iurisdictionis, aliquem per insidias, aut industriam occiderit, aut mutilaverit, ipso facto officio, et beneficio sit privatus, et si ad manus nostras, vel Vicarii nostri devenerit, perpetuo carceri detrudatur.
Si quis autem non per insidias neque per industriam homicidium commiserit, seu aliquem mutilaverit, pro culpae modo puniatur iuxta canonicas sanctiones.
Item statuimus, ut si quis clericus sacrilegium, incendium, rapinam, furtum, stuprum, adulterium, incestum, vel aliquod huismodi scelus in civitate nostrae, vel dioecesi deprehensus fuerit commisisse, seu commiserit, consideratis qualitate, et quantitate delicti, et aetate, scientia, et conditione deliquendi, prout culpa sua exegerit ab officio, et beneficio suspendatur, et prout nobis videbitur puniatur iuxta sacrorum canonum instituta; De caeteris autem excessibus in minoribus, iuxta nostrum arbitrium, suadente iustitia castigetur.
Rubrica quod nullus intret monasteria monialium.
Item praecipimus, et praesentis constitutionis auctoritate sancimus, ut nullus clericus, vel laicus monasteria sanctimonialium nostrae iurisdictioni subiecta deinceps ingredi seu frequentare praesumat, nisi ex manifesta, et rationabili causa, et tunc de nostra vel Vicarii nostri licentia speciali; Si quis autem hoc nostrum praeceptum, et sanctionem temere, violare praesumpserit, ipso facto si clericus fuerit ab officio ecclesiastico sit suspensus, et ultra poenam centum solidis incurrat.
Si vero laicus vinculum e[x]communicationis incurrat.
Nos tamen intelligimus vinculum excommunicationis, et alia in praesenti constitutione contenta extendi ad Monasteria monialium, quae sunt reclusa, quominus clerici, et laici ex legitimis, et honestis causis ad fenestram, quae sit clausa, et serrata possint loqui cum eis, ita tantum, quod nulla ratione scripta ipsius monasterii ingrediantur.
Rubrica contra Abbatissam et moniales.
Item statuimus, ut nulla monialis cuiuscunque ordinis nostrae iurisdictioni subiecta possit, vel debeat egredi scripta monasterii in quo monialis existit quocunque modo, vel casu sine nostra licentia speciali, vel illius cui duxerimus committenda; et illa vel illas, quam vel quas exigere contingerit contra constitutionem huiusmodi, et prohibitionem nostram, statuimus recludendas in arcano, vel secreto loco ipsius monasterii vel alterius, secundum quod nobis videbitur expedire, et ibidem ter in hebdomada per mensem ieiunare in pane, et aqua, quas tam Abbatissa, quam moniales ipsius monasterii de quo sic exierint teneantur nobis infra octo dies denunciare, vel facere nunciari, alioquin ipsae easdem poenas incurrant, et nihilominus poenam excommunicationis incurrant contrarium facientes.
Item statuimus, quod nulla Abbatissa, seu monialis nostrae civitatis, et dioecesis intra scripta sui monasterii admittat, seu recipiat aliquem clericum, vel laicum ad commorandum, vel colloquendum secum nisi causa confessionis, et tunc volumus quod de nostra licentia quibus debeant confiteri recipiant confessores, vel nisi loqui voluerint cum patre, vel fratre, filio, vel nepote, vel causa infirmitatis cum medico, seu salaxiatore sanguinis, et tunc sociam secum habeat quae eam continue videat, et sit secum.
Rubrica, quod nulla recipiatur in sororem, sine licentia Episcopi.
Quoniam frequenter in monasteriis monialium reperitur, quod propter simplicitatem, seu ignorantiam ipsarum aliquae moniales fuerint receptae in monacas, et sorores per simoniacam pravitatem in suarum animarum praeiudicium, praesenti constitutione prohibemus, ut nulla in aliquo monasterio nostrae iurisdictioni subiecto recipiatur in monacam, et sororem absque nostra licentia speciali.
Si autem contra nostram hanc prohibitionem aliqua recepta fuerit, ex nunc ipsam receptionem, et quicquid ex ea secutum est decernimus irritum, et inane, Abbatissa vero, et moniales quae eam receperint nostro arbitrio puniantur.
Rubrica quod confessuri sacerdotes Episcopo confiteantur.
Item statuimus, et ordinamus, quod omnes sacerdotes a nobis confiteantur, aut a nobis specialiter postulent, et obtineant confessores.
Rubrica contra facientes de novo capellas, hospitalia, et alia pia loca.
Item prohibemus, ne deinceps quisquam capellas, oratoria, hospitalia, et alia pia loca in nostra civitate, vel dioecesi edificet, vel altare aliquod in locis illis erigat, sine nostra licentia speciali. Altaria quoque per somnia, et manes quasi revelationes hominum constituti prohibemus, nos enim loca talia praeter nostram, et sucessorum nostrorum licentiam constructa interdicto ecclesiastico decernimus subiacere, sed et altaria portatilia ita lata, et spaciosa fiant quod calix et hostia possint tute super illis convenienti distantia collocari.
Rubrica contra tenentes res saeculares in ecclesiis.
Res prophanas vel saeculares, ut pote vestes, saccos cum annona, dolia cum vino, vel sine vino, et alia huiusmodi poni in ecclesiis prohibemus et posita praecipimus amoveri, arcis operis et luminaria exceptis, et etiam confratiae, horrta quoque et cameras in ea fieri inhibemus, et facta praecipimus annoveri.
Rubrica qualiter esse debeat corporale palla.
Corporalem pallam, non de serico, aut de tinto, aut operibus vaniato, sed solum de simplici albo panno lineo fieri mandamus, praecipientes, ut munda, et bene composita, et plicata sint, debet autem habere quatuor plicas in longitudine, in latitudine vero tres.
Rubrica contra vendentes bona ecclesiarum.
Item inhibemus quod nullus clericus, vel laicus salices, libros, vestes sacras, possessiones, vel iura ecclesiae, vel alia ecclesiatica ornamenta, per se, vel per alium vendere, vel distrahere pignorari, obligare, permutare, vel alias alienare quomodolibet praesumat absque nostra licentia speciali; qui vero contrafecerint, tam clerici, quam laici excommunicationis incurrant ipso facto sententias; qui autem in pignus tales res receperint scienter, eas illius ecclesiae, cuius sunt libere restituere teneantur, nulla recuperata pecunia ab eadem; sed nec ecclesias, quaelibet beneficia ecclesiastica ad collationem, seu ordinationem nostram pertinentia, vel res, vel possessiones, vel iura eorum aliquis fide iubendo, vel alio modo alienet, vel obliget pro debitis alienis, nec etiam absque nostra licentia speciali pro scripso, quod si fecerit ad solutionem debitorum talium sucessor eius, vel ecclesia minime teneatur, nisi creditor aperte probaverit pecuniam ipsam in utilitatem ecclesiae fuisse conversam.
Rubrica contra contrahentes debitum ultra quantitatem scriptam in constitutiones
Statuimus quod nullus Abbas, vel priori, seu praepositus alicuius monasterii, seu ecclesia regularis debitum de caetero contrahat ultra 10 libras imperialis nullus archipresbyter, nullus praepositus, ultra 5; et nulla abbatissa, vel priorissa ultra tres, nullus rector alicuius ecclesiae parochialis, vel clericus, vel minister aliterius hospitalis ultra 40 solidi sine nostra licentia speciali, sub poena excommunicationis quam contrafacientes ipso facto incurrant, et nihilominus debitum, quod contrafactum erit contra haec sine iusta, et rationabili causa solvere teneantur, quos si contractum fuerit ab aliquo supradictorum ad id quod ultra dictam quantitatem excesserit ecclesiam ipsam, vel eius bona nequaquam obligata esse volumus, vel ceneri, sed cassum, et irritum habeatur, et solum dampnum quod inde contigerit, personas tantum respiebat contrahentes.
Rubrica contra iudices seculare audientes causas in locis sacris.
Item ne Domini, vel iudices seculares, aut bailivi, vel officiales, seu nuncii curia secularis in ecclesiis, seu cemeteriis, vel ecclesiarum atriis  causas lites contestationes, seu pleita audiant penitus prohibemus, sed nec sententias ibi proferant praecepta banna, edicta, subassationes, vel executiones facimus, vel aliquos, ad aliquam poenam corporalem condempnatos per ipsa loca deducant, tales cuius sententiae, et processus reprobantur a iure.
Rubrica contra pignorantes bona ecclesiae vel clerici.
Item statuimus, quod si res vel pignora alicuius ecclesiae, vel clerici, vel personae ecclesiasticae absque iudicis auctoritate violenter capta, vel captae fuerint, et detenta captores, seu detentores huiusmodi moneantur a rectore loci, seu capellano curate, quod ea libere, et integre restituant, quod si forte sic moniti facere contempserint, ipsos quos ex tunc in his scriptis excommunicamus excommunicatos per rectores, seu capellanos eorumdem publice praecipimus nunciari, et ab omnibus arctius evitari et si pignoratio, vel violentia huiusmodi per Dominos temporales, aut eorum auctoritate facta fuerit, requirantur ipsi, et simili modo moneantur, per eosdem rectores, et capellanos, ut res, et huiusmodi pignus libere, et integre absque nulla redemptione sumptuum restitui faciant cum effectu, alioquin ipsos eidem excommunicationis sententiae decernimus subiacere, quod si forte in eadem duritia perstiserint, cessetur a divinis in parochia, vel parochiis in quibus commissa fuerint, et etiam in quibus iidem Domini morabuntur.
Rubrica contra ementes aliqua bona proprio nomine de pecunia ecclesiarum suarum.
Item interdicimus ne praelati, vel rectores qui habent universalem administrationem bonorum ecclesiarum suarum, de pecunia ecclesiarum suarum acquisita emant possessiones, seu redditus perpetuos suo nomine, vel etiam alieno, sed ad opus ecclesiarum suarum, et earum nomine confici faciant instrumenta, alioquin tam quam fures, et sacrilegi punientur; Nullus autem laicorum sub excommunicationis poena bona decedentium clericorum occasione ecclesiae acquista occupare, aut detinere praesumat, sed ad utilitatem ipsius ecclesiae conserventur; Sed ad haec iubemus, ut rectores, et beneficiati in edificiis, et recuperationibus ecclesiarum, et domorum in libris quoque et ornamentis, et aliis ad divinum cultum pertinentibus, vel necessariis iuxta facultates ipsarum ecclesiarum, et suorum beneficiorum studeant, cum opus fuerit taliter se habere, quod eorum exemplo parochiani, et alii ad hoc merito invitentur praecipue cum ipsi de iure ad talia possint cogi.
Rubrica contra celebrantes in calice ligneo vel alias turpi.
Item interdicimus omnibus sacerdotibus nostrae civitatis, et dioecesis, ne quisquam eorum cum calice ligneo, vel vitreo, vel plumbeo, seu aliter turpi, et inhonesto intra dioecesis nostrae fines ulterius celebrare praesumat; Habeat igitur unaquaeque ecclesia calicem cum patena nitidum, et decentem ut non sit horridum in eo sumere corpus, et sanguinem Domini nostri iesu Christi.
Rubrica quod rectores ecclesiarum habeant vasa nitida pro custodiendo corpore Christi.
Item praecipimus omnibus rectoribus, et sacerdotibus, ut in suis ecclesiis habeant pixidem nitidam, et honestam, seu vasa stagnea, vel argentea munda, et nitida, in quibus possint Eucharistiam honeste custodire, et cum opus fuerit ad infirmos deferre.
Rubrica quod Archipresbyteri visitent ecclesias suas, ac fieri faciant libros, et alia ornamenta.
Item districte praecipimus omnibus Archipresbyteris, ut ecclesias suorum Archipresbyteratuum visitantes, fieri faciant secundum facultates ecclesiarum libros superpellicias, et alia ornamenta ecclesiastica competentia, et domos necessarias, et decentes, et si quos, vel clericos, vel laicos, vel religiosos in haec contumaces invenerint, vel rebelles nobis studeant intimare, ut ad hac per nos congruis urgeantur remediis.
Rubrica, quod in quolibet altari sit imago designans in cuius sancti nomine sit constructum.
Item praecipimus, ut in una quaque ecclesia ante, vel supra quodlibet altare, sit imago, vel sculptura, seu pictura, vel scriptura, expresse designans, et cuilibet intuenti manifestans, in cuius sancti nomine, et honore sit ipsum altare constructum.
Rubrica contra absentantes se a parochia, et alienae iurisdictioni se subijcientes.
Item statuimus et monemus, atque praecipimus omnibus praelatis, et ecclesiarum rectoribus civitatis, et dioecesis cremonensis ut in suis ecclesiis, infra duos menses a die recitationis praesentis constitutionis computandos, residentiam faciant personalem, nisi iusta, et necessaria causa tales excuset, de qua nobis fidem faciant, alioquin praesentis constitutionis auctoritate ab ipsis beneficiis noverint se suspensos, nisi de nostra abstinuerint licentia speciali.
Praecipimus quoque ne aliqui Vicarios, pro se in ecclesiis suis constituant, nec ad custodiam vadant, nec peregre proficiscantur, neque dioecesim nostram causa alibi morandi egrediantur, nec alienae iurisdictioni se subiiciant, absque nostra licentia speciali, sub poena, vel poenis eis nostro arbitrio imponendis.
Rubrica quod clerici faciant se promoveri ad sacros ordines infra annum.
Item statuimus, ut omnes clerici nostrae civitatis, et dioecesis beneficia habentes cum cura, vel imposterum habituri infra annum ad sacerdotium se faciant promoveri, secundum canonicas sanctiones, alioquin ipso facto dictis beneficiis noverint se privatos.
Rubrica contra occupantes bona ecclesiastica, vel ecclesias absque titulo.
Praeteriti temporis malitia in civitate, et dioecesi nostra adeo invaluisse dignoscitur, ut non solum clerici propria auctoritate, et sine titulo, verum quidem laici sine ullo titulo, quam plures ecclesias, et beneficia, et earum iura occupare praesumant, in suarum aliorumque quamplurium animarum periculum detinent occupatas, et occupata.
Nos igitur huic laetali morbo cupientes opportuni remedii medelam apponere, sub interminatione divini officii districte praecipimus, quatenus clerici, qui ecclesias, seu beneficia qualibet propria temeritate invadere, occupare, vel absque institutione canonica recipere praesumpserit, ut eas, vel  ea taliter occupatas, vel occupata, receptas, vel recepta detinere, non metuerint; Laici vero, qui quocumque modo ecclesias, vel beneficia detinent, ipsas ecclesias, et beneficia cum omnibus bonis mobilibus, et immobilibus, ac iuribus quoquomodo pertinentibus infra unum mensem, postquam praesens constitutio in civitate Cremonensis fuerit publice promulgata, libere et absolute dimittant, ut ipsis ecclesiis, et beneficiis per nos, vel illos ad quos de iure in eisdem collatio, vel praesentatio, aut electio, seu provisio pertinet de personis idoneis valeat provideri.
Si qui vero clerici, aut laici hoc nostrum preceptum infra dictum terminum adimplere neglexerint, aut provisionem ecclesiarum, seu beneficiorum huiusmodi quoquomodo praesumpserint impedire, quod non provideatur eisdem; clericos non solum dictis ecclesiis, aut beneficiis, verum omnibus aliis beneficiis ecclesiasticis, quae infra nostram dioecesim; obtinent omnino privamus, et inhabiles reddimus ad illa, vel alia intra terminos nostra dioecesis obtinenda: insuper supradictos laicos excommunicationis vinculo innodamus, a quo non nisi per nos, vel cui duxerimus commitendum absolutionis beneficium valeant obtinere, nisi in mortis articulo, vel periculo, vel necessitate urgente, et tunc tamen careant ecclesiastica sepultura, donec ecclesiae occupatae, aut detentae per eos, ut praedictum est fuerint libere, et absolute dimissae, ac de fructuum earumdem ad mandatum nostrum, vel Vicarii nostri sit integre satisfactum, omnesque religiosos, et clericos seculares, qui tales scienter ad sepulturam receperint, per unum annum ab officio, et beneficio decernimus esse suspensos.
Rubrica contra illos, qui fuerint adepti beneficia post mortem Domini Ponzii, usque ad adventum Vicarii Domini Episcopi.
Ad officii nostri curam spectat, ut animarum pericula prout est possibile evitentur; ideoque statuimus, ut omnes clerici cuiuscunque status, et conditionis existant, qui adepti sunt aliquas dignitates, aut ecclesias cum cura, vel sine cura, seu alia beneficia, quocunque nomine censeantur in civitate, vel dioecesi nostra a tempore vacationis nostri Episcopatus per mortem bonae messer Ponzii de Ponzonibus olim Episcopi Cremonensis usque ad adventum Vicarii nostri ad civitatem Cremonensis infra duos menses postquam praesens constitutio fuerit promulgata nobis tituli suae possessionis fidem facere debeant, alioquin dignitatibus ecclesiis curatis, et non curatis, ac aliis beneficiis praedicto tempore acquisitis ex nunc volumus, et decernimus esse privatos.
Rubrica contra eligentes antequam vacationem beneficii.
Cum promissiones ecclesiarum, et beneficiorum antequam vacent sint a sacris canonibus prohibitae, statuimus, ut nulla promissio, seu electio, vel receptio, aut provisio alicuis ecclesiae, vel beneficii, cuiuscunque conditionis fiat alicui, antequam vacet.
Si quis autem electus, vel receptus fuerit contra hanc constitutionem, tales promissiones, electiones, seu receptiones, aut provisiones decernimus irritas, et inanes, et tam recepti, seu electi, quam recipientes, vel eligentes ipso facto sint excommunicationis vinculo innodati, predictam tantum constitutionem volumus extendi ad ecclesias praelatos habentes.
Rubrica contra prohibentes ingressum ecclesiae, propter debitum proprium.
Item districte praecipimus omnibus Archipresbyteris, et aliarum ecclesiarum rectoribus, ne propter debitum proprium, vel ecclesia suae propria auctoritate denegare praesumat, quibuscunque personis ingressum ecclesiae, aut aliqua ecclesiastica sacramenta.
Rubrica, quod per rectores ecclesiarum moneantur haeredes defunctorum, qui legaverunt ad pias causas.
Item statuimus, quod quandocunque in aliqua parochia cuiuscunque capellani testamentum, vel aliquam ultimam voluntatem ordinare, vel disponere contigerit, post mortem testatoris per eiusdem rectoriae, capellanariae, sive parocchiae rectorem, moneantur haeredes, vel haeres, vel ipsius ultimae voluntatis executor, sive executores, vel ille, seu illi poenes, quem, vel quos scriptura ultima voluntatis fuerit, quod ipsam infra 40 dies a tempore obitus testatoris computandos nobis, vel Vicario nostro apertam, vel aperiendam exhibeant, ne eleemosinae, seu legata ad pias causas remaneant insoluta, et ut pia ultima testatoris voluntas debitum sortiatur effectum, quod si infra praemissos 40 dies exhibita non fuerit, post decem dies post dictos 40 immediate sequentes, id nobis, vel Vicario nostro notificet loci capellanus, vel rector, ut eadem defuncti dispositio modo debito requiratur, et detentores ipsius tamquam suppressores eiusdem scripturae, vel dispositionis si necesse fuerit poena debita puniantur.
Item statuimus, ut haeredes, vel successores defuncti, qui iuraverant solvere, seu reddere pecuniam, vel res alias, seu legata moneantur, ut sicut ille iuraverat ipsi ita adimpleant, et ad haec si necesse fuerit per censuram ecclesiasticam, sicut iustum fuerit compellantur.
Rubrica, quod parochiani postulent rectorem suum quando voluerint testari.
Quia nihil est, quod magis debeatur hominibus, quam ut eorum supremae, et ultimae voluntates impleantur, statuimus, atque ordinamus, ut quicunque de bonis suis testari, atque de anima sua disponere voluerit rectorem suum, seu capellanum, curatum, qui eius noscere debet conscientiam, et conditionem, et a quo ecclesiae sacramenta vivens recipit advocet, per quem salubrius iuuari, et dirigi poterit in his quae ad salutem animae suae pertinent peragendis.
Rubrica quaestoribus non admittendis sine litteris.
Quia plurimi se esse quaestores hospitalium ecclesiarum, et locorum religiosorum, et piorum, falso mentientes falsas litteras portant, aliqui etiam falsa, et adulterina signa imponunt, sibi nonnulli quoque sanctuaria se deferre praetendentes, abusiones multas, et in religionum ecclesiarum, ac locorum quorum nomine quaestus exercent infamiam et scandalum plurimorum, idcirco volentes circa haec remedium quale possumus adhibere, vobis omnibus, et singulis Archipresbyteris, et aliis ecclesiarum rectoribus, in virtute sanctae obedientiae praecipimus, ut de caetero nullum quaestorem in vestris ecclesiis, sine Apostolicis, vel Mediolanensis vel nostris litteris admittatis, necnon cum Apostolicis, vel Mediolanensis vel nostris eos sanctuariis, vel reliquiis crucibus, seu cedulis uti sinatis, nisi ad ipsum specialiter Apostolicae, Mediolensis aut nostrae litterae prohiberent, sed nec tunc ultra quod Apostolicae, Mediolanensis aut nostrae litterae continebunt in plebis deceptionem, et scandalum eos aliqua dicere permittatis.
Remissiones quoque seu indulgentias per alios, quam per Dominum Papam, et per Archiepiscopum Mediolanensis seu per nos concessas publicari nullatenus permittatis, ab eisdem tantum quaestoribus, occasione faciendi quaestum nihil omnino exigere, aut ex facto oblatum recipere praesumatis, qui vero falsis litteris uti invenientur capti ad nos ducantur.
Rubrica contra celebrantes curam animarum, si sibi commissa non fuerit.
Item districtius inhibemus ne aliquis sacerdos non habens parochiam, sive animarum curam, matrimonia celebret corpora defunctorum speliat, et baptizet, confessiones audiat, Eucharistiam, et alia ecclesiastica sacramenta populo ministret sine nostra, aut illius cui animarum cura in loco illo commissa est licentia speciali.
Rubrica contra sacerdotes appropriantes sibi aliena damna in praesentia assignata.
Item districte praecipimus omnibus sacerdotibus cuiuscunque conditionis existant, ne res alienas, seu damna data, seu fore facta sibi, aut aliis restituent, vel emendent in poenitentia assignata restituere, seu emendare non differant, sed infra octo dies restituere procurent, nec sibi, vel suis retinere praesumant, sed mora cum fraude cessantibus illis integraliter restituant, quibus est restitutio facienda, alioquin quod receperunt cum verencundia publice restituere et tantundem de suo pauperibus erogare cogentur.
Rubrica contra ponentes capellanum in ecclesia sine licentia Episcopi.
Item statuimus, ut nullus rector vicariam alicuius ecclesia in dioecesi nostra a quocunque recipere, vel etiam tenere praesumat, nisi a nobis illius curam receperit animarum. Nullus quoque Prior, sive rector alicuius ecclesiae, sive sit regularis, sive secularis, in ecclesia sua capellanum aliquem ponat ad curam animarum ibi exercendam sine nostro consilio, et consensu.
Rubrica contra monacos curam animarum exercentes.
Item statuimus, quod in ecclesiis parochialibus, in quibus monaci populus per monacos non regatur, nec per eos animarum cura exerceatur.
Rubrica contra religiosos ponentes novos censos.
Item statuimus, quod nulli religiosi ecclesiis, capellanis, seu beneficiis, nostrae dioecesi novos censos imponant, nec veteres augeant, nec proventus, vel partem proventuum, seu bona, vel iura alicuius ecclesiae, capellaniae, seu beneficii suis, vel suorum prioratuum, seu monasteriorum, vel membrorum illorum usibus applicare praesumant.
Rubrica contra suscipientes, vel retinentes curam animarum post ingressum religionis.
Item statuimus, quod nullus Presbyter donatus, aut conversus cuiuscunque religionis, seu qui professionem sui, seu obedientiam fecerit regularem, sive iam habitum religionis susceperit, sive nudam susceperit curam animarum in dioecesi nostra, sine nostra licentia speciali recipere, vel exercere, vel habitum retinere praesumat, sed et si aliquis curatus, seu a nobis beneficiatus nostrae diocesis efficiatur donatus, vel conversus, cuiuscunque religionis, curam, seu beneficium huiusmodi infra trium mensium spatium a tempore sua conversationis, seu donationis huismodi dimittere teneatur, alioquin contra facientes excommunicationis vinculo innodamus, et insuper curas quas tenente ex tunc vacare decernimus.
Rubrica quod fiat commemoratio in officio de Beatis Himerio, et Homobono, et de sancto proprii loci.
Item praecipimus, quod in singulis ecclesiis nostri Episcopatus omni die ad vesperas, et nocturnos de Beatis Himerio, et Homobono, et de illo sancto, in cuius nomine principaliter ecclesia, in qua divinum officium dicitur, constructa est, fiat commemoratio specialis, et eorum festa studeant celebrare solemniter.
Rubrica contra permittentes filios suos sibi ministrare in celebratione.
Item praecipimus omnibus sacerdotibus, ne eis celebrantibus in altari, sibi tunc filios suos ministrare permittant.
Rubrica de libris habendis eumdem ritum servantibus, prout ecclesia Cathedralis.
Item iubemus omnibus religiosis, et secularibus curas, et populos gerentibus nostrae civitatis, et dioecesis ut libros ecclesiasticos habeant, et eum ritum, et modum in dandis, et administrandis sacramentis ecclesiaticis, nec non in divinis atque nocturnis divinis officiis teneant, et observent, quae tenet, et observat nostra ecclesia Cremonense Decens quoque est ut historiae suae legendae illorum sanctorum, quorum corpora in nostra dioecesi requiescunt, in una quaque nostrae diocesis ecclesia habeantur; illud tamen districte praecipimus; ut quaelibet ecclesia, in qua corpus alicuius sancti requiescere dicitur, illius historiam habeat, seu legendam.
Rubrica contra celebrantes absque aliquo sacro indumento.
Item praecipimus, ut nullus presbyter, aliquo sacro indumento ordinato ad celebrandum, praetermisso, celebrare praesumat.
Rubrica ne pueri praeparent sacerdoti calicem, de hostiam.
Item prohibemus, ut pueri cum vino calicem, et hostiam non praeparent sacerdoti celebrare volenti, sed vel ipse sacerdos, vel alius adultus, et discretus hoc agat, ipse tamen sacerdos semper aquam in calicem mittat.
Rubrica contra benedicentes secundo nubentes.
Item statuimus, ut nullus sacerdos secundo nubentes benedicere praesumat, sive vir transeat a secundas nuptias, sive mulier hoc enim non est iterabile sacramentum, si tamen vir, vel uxor, qui in primis nuptiis benedictionem non recipiunt ad secundas nuptias trasierint, et contraxerit cum illis qui alias benedicti non fuerint, nihil prohibet tales nuptias benedici, licet autem coniuges qui benedictionem receperunt se carnaliter non cognoverint, alter eorum ad secunda vota transiens, benedici non debet.
Rubrica quod habentes curam animarum absoluant animas parochianorum suorum defunctorum.
Item praecipimus, ut rectores, et curati statim audita morte alicuis sui parochiani, vel parochianae absoluat animam illius cum Psalmo De profundis, et Kyrie eleyson, et Pater noster. Versiculus A porta inferi, cum oratione. Inclina Domine aurem tuam, vel alia.
Rubrica quod in ecclesia consecrata sanguinis effusione, vel alias violata non celebretur.
Item statuimus, ut in ecclesia consecrata sanguinis, vel feminis effusione, aut incendio, vel violentia polluta, priusquam per nos fuerit reconciliata, arctius prohibemus divina officia celebrari; Sed si coemeterio consecrato hoc contigerit, vel si excommunicatus, vel infidelis ibi sepultus sit, tunc ante reconciliationem per nos factam, nec in ecclesia celebretur, nec in coemeterio sepeliaetur cum enim ecclesiae et coemeterii una et eadem unitas esse noscatur, uno violato, aliud violatum esse merito censetur.
Rubrica contra admittentes ad confessionem parochianum alterius.
Item statuimus, ut nullus sacerdos cui a nobis cura animarum commissa non fuerit, parochianum alterius ad confessionem admittat absque nostra licentia speciali, nisi forte parochiali sacerdote in agritudine constituto, vel tanta fuerit populi multitudo, quod ad confessiones audiendas parochialis sacerdos sufficere non possit, in quibus casibus concedimus, quos haec possit de parochi licentia sacerdotis, et etiam in gravi articulo necessitatis, quamuis omnes fideles in tribus anni temporibus, videlicet in Natali, in Pascha, et in Pentecoste ad communionem corporis, et sanguinis Domini sint monendi. Praecipimus ut clerici saltem bis, laici vero semel in anno, capellano suo, seu rectori in cuius parochia degunt, vel alii de eius licentia, sua confiteantur peccata, cum saltem in Paschate Eucharistiam recipiant, nisi de licentia sui obstinuerint sacerdotis.
Rubrica de casibus peccatorum Episcopo reservatis.
Quoniam circa maiora, maius periculum vertitur, iccirco circa ea cautius est agendum; interdicimus ergo omnibus Presbyteris, Praelatis, et ecclesiarum rectoribus, et cuilibet alii nostrae civitatis; et dioecesis confessiones audienti, ne in casibus peccatorum quos nobis reservamus quemquam, nisi in mortis articulo constitutum absolvere praesumant, sed ad nos, seu ad poenitentiarium nostrum illum fideliter remittere curent, saluis iuribus, et privilegiis capituli canonicorum, et ecclesiae cremonensis et quorumlibet aliorum in hoc ius habentium; Ne autem aliquis praetextu ignorantiae in talibus se valeat excusare, aliquos ex illis hic duximus exprimendos.

Section: 001
====================
(1) Primo quidem mittendi sunt ad nos, commutationem votorum postulantes, et votorum violatores, ac post votum castitatis contrahentes.

Section: 002
====================
(2) Contrahentes cum muliere prima vivente, et continens, religionem intrans, et sacrum ordinem suscipiens, invita uxore propria, post carnalem copulam subsecutam.

Section: 003
====================
(3) Confessus se credidisse haereticam pravitatem, et se haereticos receptasse, et participasse, et eis facisse

Section: 004
====================
(4) Simoniacus quocunque genere simoniae, praeterquam si mentalis fuerit simonia.

Section: 005
====================
(5) Ab alieno Episcopo, sine licentia Episcopi proprii ordinatus, vel tonsuratus.

Section: 006
====================
(6) Homicidium committens facto praecepto, consilio, consensu, et hortatione, vel quolibet alio modo.

Section: 007
====================
(7) Concipiens filium a non suo viro, quem vir credens suum esse, filium nutrit, et in praeiudicium suorum sibi haeredem instituit, vel instituere intendit.

Section: 008
====================
(8) Vir, qui in mortem coniugis, et uxor, quae in mortem viri effectualiter machinatur.

Section: 009
====================
(9) Presbyter celebrans in ecclesia, vel parochia interdicta, et secundas nuptias benedicens.

Section: 010
====================
(10) Clericus, vel laicus, scienter corpus excommunicati, vel etiam tempore interdicti non excommunicati, in coemeterio sepeliens.

Section: 011
====================
(11) Excommunicatus a canone in illis casibus, in quibus Episcopus dispensare potest.

Section: 012
====================
(12) Matrimonium contrahens clandestine, et omnes qui scienter intersunt, et qui secundum antiqua statuta ecclesia Mediolanensis vel Cremonensis excommunicationis vinculo sunt ligati.

Section: 013
====================
(13) Falsarius litterarum Apostolicarum, sive Episcopalium, sive Vicarii nostri, sive publicorum instrumentorum.

Section: 014
====================
(14) Sacerdos celebrans in altari non consecrato, vel sine sacris indumentis celebrans, et non ieiunus; item non ordinatus in Presbyterum celebrans missam, et non ordinatus in Diaconum solemniter, et publice in ecclesia Evangelium legens, et non ordinatus in Subdiaconum, solemniter, et cum indumento subdiaconi epistolam in Missarum solemniis legens.

Section: 015
====================
(15) Clericus iurans tactis sacrosanctis evangeliis, et periurans, et quandocunque dubitatur an iuramentum sit servandum, vel non.

Section: 016
====================
(16) Ubicunque est solemnis poenitentia iniungenda, non tamen dicimus de publica.

Section: 017
====================
(17) Incendiarii, et effractores ecclesiarum, domorum ecclesiasticarum, et messium, et nocturni depopulatores agrorum, et famosi latrones, qui in itineribus insidiantur.

Section: 018
====================
(18) Per saltum aliquo ordine praetermisso, vel etiam furtive, et contra prohibitionem promotus, et rebaptizatus, et reordinatus, et reconfirmatus.

Section: 019
====================
(19) Excommunicatus, suspensus, vel interdictus, missam scienter celebrans, vel officium suum sic ut prius solemniter agens, et qui excommunicatus, vel interdictus ordinem, vel beneficium suscepit.

Section: 020
====================
(20) Cohabitens cum moniali sacrata, vel non, virgine vel non.

Section: 021
====================
(21) Defloratio virginis vi oppressae, vel raptae.

Section: 022
====================
(22) Opprimens, seu perimens prolem suam studiose, vel negligenter, ante partum, vel post.

Section: 023
====================
(23) Quomodolibet abutens crismate, vel hostia, aut alia re sacrata.

Section: 024
====================
(24) Rapinam, vel sacrilegium committens.

Section: 025
====================
(25) Scienter baptizans proprium filium, vel etiam filium uxoris suae ex alio viro, et e converso, praeterquam in articulo necessitatis, et tunc aliis deficientibus.

Section: 026
====================
(26) Si ecclesia, maxime consecrata, luxuriam committens, et humanum semen quocunque modo studiose ibi emittens.

Section: 027
====================
(27) Scienter cohabitens cum iudea, vel saracena, vel pagana, vel e converso.

Section: 028
====================
(28) Verberans patrem, vel matrem, vel alias eis enormes iniurias arrogans.

Section: 029
====================
(29) Sortilegi, divini, malefici, incantatores, augures, aruspices, daemones pro quacunque causa invocantes, vel similia facientes.

Section: 030
====================
(30) Contrahens matrimonium post sponsalia cum aliis, iuramento interposito, contracta, illis prius non dissolutis per ecclesiam.

Section: 031
====================
(31) Violator ecclesiae, vel coemeterii.

Section: 032
====================
(32) Peccatum sodomiticum committens, vel cum brutis commiscens.

Section: 033
====================
(33) Incestum committens cum quibuslibet consa[n]guineis, vel affinibus.

Section: 034
====================
(34) Sacerdos, vel minister, quorum culpa, vel negligentia aliquod inhonestum circa sacramentum altares evenerit.

Section: 035
====================
(35) Cognoscens consa[n]guineam uxoris suae, sive sponsae, et cognita a consa[n]guineo viri sui, sive sponsi, sive ante contractura matrimonium, et consumatum, vel sponsalia, sive post.

Section: 036
====================
(36) Procurans quocunque modo, sive in se sive in alia sterilitatem.

Section: 037
====================
(37) Blasphemans publice Deum, vel Matrem eius, vel sciens, et falsum testimonium proferens, et laicus transgressor iuramenti, qui tamen post transgressionem satisfecerit de eo quod iuraverit facere, vel servare.

Section: 038
====================
(38) Sacerdos cohabitens cum ea, quam baptizavit, vel confessionem audiuit, et etiam quilibet cohabitens cum ea quae qualibet sibi affinitate est coniuncta.

Section: 039
====================
(39) Contrahens matrimonium cum ea, quam cognouit per adulterium, superstite legitima uxore, vel econverso.

Section: 040
====================
(40) Mulier cuius vir diu abfuit, et de illius morte certitudinem non habens, contra prohibitionem ecclesiae, matrimonium cum aliquo contrahit.
Generaliter autem peccatores mittendi sunt ad nos pro quolibet enormi crimine parochiani scandalizante, et ubicunque difficultas, vel ambiguitas invaderit propter imperitiam confessoris, vel etiam propter casus novitatem, ut per nos si fieri poterit expediantur, vel ad sedem Apostolicam transmittatur.
Inferiores autem mutandi, vel mitiganti, seu interpretandi poenas iniunctas, sibi omnino noverint licentiam interdictam.
Caeterum si committens aliquod de praemissis a confessore monitus, et inductus, nullo modo ad poenitentiam venire voluerit, si eius peccatum occultum fuerit, quam citius commode poterit confessor super hoc consilium nostrum exposeat.
Si vero manifestum fuerit ad nos praecise venire cogatur nisi forte adeo senex, vel corpore debilis sit, ut venire non possit, et tunc idipsum sacerdos nobis significare procuret, vel nisi sit in mortis articulo constitutus.
Rubrica contra celebrantes matrimonium inter aliquos qui non sint aetatis nubilis.
Item inhibemus rectoribus, et sacerdotibus ne matrimonia inter aliquos qui non sunt aetatis nubilis sive ambo, sive alter tantum deficiat in aetate, vel etiam ubi dubitatur utrum matrimonium teneat, vel non, vel si de hoc lis mota fuerit, solemnizare in ecclesia praesumat, sine nostra, aut Vicarii nostri licentia speciali.
Rubrica contra dantes aliquid pro ordinibus, vel beneficio obtinendo.
Item statuimus, atque praecipimus, quod pro beneficiis ecclesiasticis, seu ordinibus obtinendis, vel pro iustitia reddenda aliquid ex pacto non detur, alioquin dans, seu soluens, quod dederit, et tantumdem de suo proprio perdat.
Recipientes vero, illud quod recipit, et tantumdem nomine poenae camerario infra mensem a die solutionis, et receptionis, dare, et solvere, et restituere teneatur, alioquin praesentis constitutionis, auctoritate excommunicationis sententiam post lapsum eiusdem mensis se noverit incursurum.
Rubrica contra illegitime natos facientes se promoveri ad aliquem ordinem.
Item praecipimus, ut nullus illegitime natus ad primam tonsuram, vel quoslibet ecclesiasticos ordines, vel beneficia ecclesiastica se ingeret, vel praesentet, seu praesentari faciat absque legitima dispensatione; qui vero contrarium fecerit, et qui talem scienter praesentaverit praeter poenam iuris, excommunicationis vinculo innodamus; illegitimi quoque beneficia ecclesiastica, absque sufficienti dispensatione obitnentes ispo facto, ipsis beneficiis noverint se privatos.
Rubrica de nunciis mittendis pro crismate, et oleo sancto.
Item praecipimus omnibus rectoribus ecclesiarum, seu capellanis, ut nuncios idoneos ad crisma, et sanctum oleum deferendum, qui cum debita reverentia illa deferant, et custodiant, ne sinistra a manus illa contigere possit, nec unus nuncius, nisi pro tribus, aut quatuor ecclesiis ad plus deferat; se nec rector ab alio recipiat novum crisma, priusquam autem novum recipiant, vetus super fontes infondant, et ampullas, seu vascula olei, et crismatis, super eosdem fontes, diligenter abluant.
Si autem contigerit oleum, crisma, ali cui deficere ante finitum annum, statim ad Archipresbyterum, et ad vicinas ecclesias mittat, et si ab eis haberi non poterit, vel absque periculo expectare, si aliquid residui fuerit, admisceatur illi residuo crismatis, vel olei, aliud oleum non consecratum, et ex eis faciet, quod incumbet, quoniam sacrum trahit ad se non sacrum.
Rubrica contra sacerdotes non custodientes diligenter sacramenta.
Item praecipimus omnibus sacerdotibus, ut Eucharistiam, fontes, crisma, oleum sanctum fideliter, diligenter, et devote custodiant, ea sub fidis clavibus collocantes, ne manus nefaria ad ea possit extendi.
Qui vero incaute in locis clavibus non firmatis, et diligenter, et fideliter custoditis ea reliquerit, tribus mensibus debeat ab officio suspendi, et si per eius incuriam, seu negligentiam, mus, vel aliud animal illud corroserit, ultra praedictos tres menses 40 diebus poeniteat, arbitrio confessoris.
Si vero aliqua enormia, seu nefária inde fieri contigerit, graviori subiaceat ultioni.
Rubrica contra permittentes se tonsurari ab alieno Episcopo.
Item prohibemus, ne aliquis nostrae civitatis, et dioecesis ab alieno Episcopo se permittat, vel faciat sine nostra licentia tonsurari in clericum, vel etiam ordinari, alioquin suscepti ordinis beneficio carebit, ad quem nequaquam restituetur, nisi peracta poenitentia condigna de transgressione, et contempto huiusmodi.
Rubrica contra non observantes sententias excommunicationis latas per Episcopum.
Item praecipimus omnibus praelatis, rectoribus, et beneficiatis ecclesiarum civitatis, et diocesis Cremonensis sub excommunicationis poena, ut sententias interdicti excommunicationis, et suspensionis, quas nos, vel Vicarius noster tulerimus, vel alius auctoritate nostra, ex qua eas sciverint esse latas, debeant observare, postpositis odio, gratia, vel timore, et quantum in eis fuerit, faciant ab aliis observari, sub excommunicationis poena, quam ipso facto incurrant, qui praedictae constitutionis contemptores extiterint.
Rubrica contra clericos beneficiatos stantes per annum in excommunicatione.
Item statuimus, quod clerici beneficiati, qui per annum in excommunicatione extiterint, et negligentes in petenda absolutione fuerint, omni beneficio iam adepto priventur, nisi cum eis per nos fuerit misericorditer dispensatum.
Rubrica contra tenentes instrumenta debitorum.

Section: explicit
====================
Item denunciamus, et declaramus quod omnes illi, qui retinent scienter contra voluntatem debitorum, instrumenta ipsorum debitorum, de quibus est eis plene satisfactum, sint excommunicati.
Rubrica contra usurarios.
Cum usurarum crimen utriusque testamenti pagina detestetur, praecipimus, quod nullus omnino usuras, aut alios contractus illicitos in fraudem usurarum simulatos, in civitate, vel dioecesi Cremonensis exercere praesumat, dando pecuniam mutuo pro remuneratione pecuniae, vini, frumenti, vel olei, seu alterius rei, vel possessiones in pignus recipiendo, seu illas emendo, sub conditione, ut cum pecunia redditur, possessio, seu pignus reddatur, lucrando fructus pro obligatione possessionis, seu pro ea fructum annuum recipiendo, vel aliquem contractum faciendo, qui iuris interpretatione usurarius, seu simulatus in fraudem usurarum censeatur, vel alias prohibeatur a iure; si quis autem contra prohibitionem, et praeceptum nostrum venire praesumpserit, statuimus, ut secundum poenas canonum, et alias arbitrio nostro puniatur; quod si post hanc nostram prohibitionem, et constitutionem in clero quisquam extiterit, qui huiusmodi detestandis usurarum lucris insistat, ipso facto ab officio, et beneficio sit suspensus, alias secundum canones, et nostro arbitrio puniendus.
Rubrica contra absolventes usurarios.
Cum certae poenae contra usurarios sint a canonibus constitutae, quae per presbyteros saeculares, et etiam regulares nostrae civitatis, et diocesis in praeiuditium animarum suarum, et etiam aliorum indebite observantur, ideoque statuimus, ut nullus presbyter saecularis, seu regularis, cuiuscunque dignitatis, vel conditionis existat, absque nostra, vel vicarii nostri licentia speciali, aliquem usurarium manifestum absolvere praesumat, nisi in eo casu, in quo ad nos, vel ad vicarium nostrum commode sine periculo animarum non posset habere recursum, in quo casu volumus eos absolui secundum formam constitutionis fel. rec. Gregorii Papae 10. editae in Concilio Lugdunensis quae incipit, quamquam liber 6 contra usurarios etc.
Si quis autem transgressor nostrae constitutionis extiterit ab officio, et beneficio per unum annum decernimus esse suspensum.
Rubrica contra falsantes litteras et sigilla.
Quoniam nonnulli iniquitatis filii variis, et diversis modis litteris diversis abutuntur in grave scandalum, et perniciem plurimorum. Idcirco tantis volentes occurrere periculis, statuimus atque praecipiendo mandamus, ut nullus clericus, aut laicus religiosus, aut secularis nostrae civitatis, et dioecesis, seu quicunque infra dioecesis nostrae limites quomodolibet per se, vel per alium litteras seu sigilla nostra, et curiae nostrae, vel etiam litteras Apostolicas, aut legatorum, seu delegatorum sedis eiusdem, vel curiae Mediolanensis quomodolibet per se, vel per alium falsare praesumat, aut eis quomodolibet abuti per alios, vel per se ipsos falsatis scienter uti, sive iudices fuerint, sive partes procuratores, sive etiam advocati, vel alii quicunque alioquin in omnes, et singulos contrafacientes, in his scriptis excommunicationis sententiam promulgamus.
Rubrica quod ministri hospitalium reddant omni anno rationem Episcopo.
Item statuimus, ut omnes rectores sive ministri hospitalium civitatis, et dioecesis cremonensis nostrae iuridisctionis teneantur nobis, vel alteri cui duxerimus committendum, semel in anno suae administrationis reddere rationem, et de omnibus fructibus, qui ad manus eorum pervenerint, et de omni statu hospitalium gubernatorum per eos.
Si quis autem inventus fuerit negligens in reddendendo huiusmodi rationem, ut in praesenti constitutione continetur, sententiam excommunicationis incurrat, et ab administratione amoneatur, et interim sub fide custodia teneatur, donec suae administrationis reddiderit rationem plenarie.
Conversi autem, et sorores ipsos suos ministros deliquentes nobis debeant accusare infra 15 dies post lapsum anni, in quo non fuerit reddita ratio supradicta, et haec eis, sub poena excommunicationis praecipiendo mandamus.
Rubrica contra tenentes aliqua bona, seu iura Episcopi Cremonensis.
Iniuncti nobis officii cura nos sollicitat, et commissa praeterita nos impellunt, ut tam praesentis innovati statuti, quam debitarum adiectione poenarum nostris, atque Cremonensis ecclesia indemnitatibus consulamus.
Quia igitur nonnulli bona, et iura nostra, et ecclesiae cremonensis spiritualia ecclesiastica, et temporalia modis variis occupare, et occupata, ac occultata detinere timore Dei postposito non verentur, in nostrum, et ecclesiae nostrae non modicum detrimentum, animarum suarum periculum, et scandalum plurimorum, licet nostrorum ac ecclesiae Cremenonensis bonorum, ac rerum spiritualium, ac temporalium occupatores, detentores, occupatores, fautores, et participes eorum, tam auctoritate nostra per nos, quam venerabiles viros Dominos Abbatem Sancti Laurentii, ordinis Sancti Benedicti, et praepositum ecclesiae sanctae Agatae Cremonensis auctoritate Apostolica, iudices super his a summo Pontifice delegatos, sint iam diu est, suis culpis exigentibus vinculo excommunicationis astrict(o); alii vero feuda, et retrofeuda bona, et iura, quae a nobis, et cremonensis ecclesia tenent, seu tenere debent ab alii reconoscere, vel aliis submittere non formidant; idcirco praesentis constitutionis decreto sancimus, et praecipimus, et alias auctoritate nostra per nos, et auctoritate Apostolica per supradictos iudices praeceptum pronunciatum, et firmatum esse meminimus, non intendentes per hoc in aliquo praeiudicare aliis processibus nostris, vel iudicum praedictorum, universis, et singulis, tam clericis, quam laicis, et tam maribus, quam mulieribus, cuiuscunque status conditioni sue existant, qui aliquas possessiones, et res, seu aliqua bona, et iura, tam spiritualia, quam temporalia, quecumque nomine censeantur, ad nos, seu Episcopatum nostrum spectantia, quocunque modo indebite per se, vel per alios habuerint, tenuerint, vel habeant, seu detineant, distraxerint, occupaverint, nec non participantibus, et fautoribus eorum, ac consciis, et scientibus praedictorum, ut possessiones res, et bona, ac iura nostra et Episcopatus nostri praefati, absque nostra, et antecessorum nostrorum legitima licentia, et assensu quocunque alio titulo occupata per nos, et suprascriptos iudices delegatos revocata plene, integre, et effectualiter, usque ad unum mensem, a die promulgationis praesentis constitutionis computandum restituere non omittant; Conscii autem, et scientes eorum infra praedictum tempus per se, vel per alios quaecunque de praedictis sciverint revelare.
Ad haec interdicimus omnibus, et singulis a nobis, et ecclesiae Cremonensis quaecunque bona ecclesiastica vel mundana iura, feuda, vel retrofeuda, quomodolibet tenentibus, seu possidentibus, ne de caetero illa in totum, vel in partem quocumque modo, vel titulo alienare, transferre, recognoscere, vel submittere quibuscunque personis ecclesiasticis, vel mundanis, collegiis, vel universitatibus, seu villis sine nostra, aut successorum nostrorum licentia speciali praesumant.
Nos enim in omnes, et singulos qui ea quae praemisimus in praestituto termino non adimpleverint, et qui a modo iura, bona, feuda, et retrofeuda huiusmodi in totum, vel in partem quomodolibet occupare, detinere, alienare, transferre, recognoscere, et submittere, et qui recognitiones, seu submissiones huismodi scienter amodo recipere praesumpserint; ex nunc, ut ex tunc in personas singulares, excommunicationis, in collegia vero, et universitates interdicti in his scriptis sententiam promulgamus; et insuper occupationes, dententiones, alienationes, transtationes, recognitiones, et submissiones ipsas revocamus, et totaliter annullamus.
Rursus in talium poenam, bona, iura, feuda, et retrofeuda ipsa olim occupata, detenta, alienata, translata recognita, vel submissa; post lapsum dictum terminum, nisi quae praemisimus adimpleverint; quae vero deinceps occupari, detineri, alienari, transferri, recognosci, vel submitti contra hanc nostram prohibitionem contigerit, ex nunc publicamus, et confiscamus illa nobis, et ecclesiae applicantes; ad privationem aliorum feudorum bonnorum iurium privilegiorum, et libertatum, quae a nobis, et ecclesia ipsa tenere noscuntur, contra tales nihilominus, prout expedire viderimus processuri; eidem quoque excommunicationis sententiae decernimus subiacere, omnes qui bona immobilia, feuda, iura, iurisdictiones, et libertates quarumlibet ecclesiarum nostrae civitatis, et dioecesis quomodolibet occupare, usurpare, aut occupata detinere praesumpserint, nisi forte infra duorum mensium spacium, a die publicationis praesentis constitutionis numerandae, taliter occupata, seu detenta, cum omnibus fructibus, et proventibus inde perceptis, et qui percipi poterunt, plene, et integre restituere, ecclesiis illis, seu ecclesiasticis personis ad quas pertinere noscuntur, vobis, et singulis ecclesiarum rectoribus praecipientes, quod praesentem, constitutionem tribus diebus Dominicis, postquam eam habueritis, in missarum solemniis omnibus astantibus diligenter exponere studeatis; Et si forte quemquam hac conditione ligatum noveritis, nec ad sepulturam in morte, nec aliqua ecclesiastica sacramenta in vita ministrare, vel ad divina officia admittere praesumatis.
Rubrica pro feudis, et honoribus Episcopi Cremonensis defendendis.
Et quoniam intollerabile malum est, detrimenta inde suscipere, unde creduntur, et debent auxilia provenire, praesenti constitutione monemus, requirimus, et hortamur attente omnes, et singulos, tam clericos, quam laicos, et tam mares, quam foeminas cuiuscunque conditionis existant vassalos nostros, et Episcopii Cremonensis.
Et qui aliquid in feudum, seu ratione feudi tenent, seu tenebunt a nobis, seu nostro Episcopio supradicto, ne de caetero nos, seu nostrum Episcopium, vel bona seu iura, seu honores nostra, seu ipsius Episcopii, quomodolibet impugnare, offendere, usurpare, minuere, seu occupare per se, vel per alium, seu alios, opere, auxilio, consilio, vel favore praesumant, sed ut tenentur protegant, et defendant.
Si quis autem contra praedictas nostras monitionem, requisitionem, et hortationem venire praesumpserit, huismodi praesumptorem, seu praesumptores praesentis constitutionis auctoritate, ex nunc omnibus honeribus, feudis, et bonis quos, et qua tenent in feudum, et ratione feudi a nobis, vel ab Episcopo nostro ipso facto, in his scriptis privamus, et decernimus esse privatos, ac huiusmodi honores, feuda, et bona totaliter revocamus, confiscamus, et applicamus aliis honeribus, et bonis nostri Episcopii supradicti.
Item quod liceat nobis, et successoribus nostris, ex tunc ipsos honores, feuda et bona, ex nunc revocata, et applicata aliis in feudum concedere, vel apud nos, si nobis videbitur, retinere.
Rubrica, quod nullus absoluat transgressores praesentium constitutionum.
Item praecipimus, quod nullus Archipresbyter, vel quis alius absolvere praesumat, praeterquam in mortis articulo, quoslibet transgressores nostrarum constitutionum, ab aliqua excommunicationis, suspensionis, vel interdicti sententia, absque nostra licentia speciali, vel alterius cui licentiam huiusmodi duxerimus committendam, nos enim omnino absolutionem talium decernimus esse nullum.
Rubrica qui teneantur habere praesentes constitutiones.
Item sub poena excommunicationis praecipimus universis, et singulis ecclesiarum Abbatibus, Prioribus, Archipresbyteris, et Praepositis civitatis, et dioecesis Cremonensis ut praesentes constitutiones infra duos menses, a die qua fuerint promulgata habeant, et subditis suis exponant, et eas diligenter observent, et a sibi subditis faciant observari, quodque illas quatenus tangunt laicos in diebus Dominicis in suis ecclesiis, coram clero, et populo prout erit possibile, et opportunum legant, et exponant, quatenus vero clericos tangant, charitative seorsum clericis illas insinuent, ne quis eorum per ignorantiam se in illis valeat excusare.
Si quis autem neglexerit suprascriptas constitutiones, a die publicationis infra suprascriptum terminum recipere, vel habere, nolumus quod praetextu alicuius negligentiae, aut ignorantiae evadere valeat quin poenas, et sententias in eis positas, et constitutas incurrat.
Rubrica quod poenae sint reservatae Episcopo in transgressores, quibus poenae non sunt adiectae.
Poenas autem transgressores praemissarum constitutionum, quibus certa poenae audiecta non sunt, quae quidem poena in iure scriptae non sunt, nostro arbitrio reservamus.
Reservamus etiam nobis potestatem interpretandi, declarandi, mutandi, addendi, et minuendi, quicquid, quoties, et quando viderimus expedire.
Approbatio supradictarum constitutionum, facta per canonicos maioris ecclesiae de mandato Episcopi.
In christi nomine Amen, anno incarnationis eiusdem millesimo ducentesimo nonagesimo septimo, indictione undécima die mercurii 18 Februarii, in camera suprascripti Domini Episcopi, praesentibus Dominis Tancredo Vicario, Dino de monte Raynardi, Philippo de veteri clericis, Henode Podio benizi notario dicti domini Episcopi, coram Venerabile Patre Domino Raynerio Dei gratia Episcopo Cremonensis honorabilibus viris dominis Melio de Madalberto Archipresbytero, Iacobo de Brin. Archiadiacono, Beltramo de Lanzonibus, Egidiolo de Bonseris, Gabrino de Oldovrandis, Henrico de Giroldis, Ottone de Casalmorano, et Egidiolo de Madalbertis canonicis ecclesiae Cremonensis, convenientibus pro examinandis supradictis constitutionibus, quod ipsis lectis, visis, et examinatis per eos, una cum supradicto domino Episcopo, ipsi comiter, et concorditer approbaverunt omnes, et singulas supradictas constitutiones, prout lectae sunt, et eis totaliter consenserunt dicentes, quod pro toto capitulo haec faciebant, et sicut totum capitulum, cum ipsi essent, ut dicebant, magis quam duae partes totius capituli.
Publicatio earumdem, et approbatio facta per sinodum.
Item eodem anno, indictione Die Veneris 21 Februarii in aula palatii episcopalis, praesentibus dominis Tancredo de monte Raynaldi, Vicario, Philippo de castro veteri clerico, Dino di monte Raynaldi, et Masino Contis de Casal. et Heno Domini Spronelli de Podio Bonizi notario, Gino de Petroziis, Lappo de monte Castelli, Domicello suprascripti domini Episcopi, et aliis pluribus testibus ad haec vocatis, et rogatis convenientibus, et congregatis ad Sinodum, de mandato Venerabilis Patri Domini Raynerii Episcopi Cremonensis in dicta aula, coram ipso Venerabile Patre Domino Episcopo, honorabilibus, et discretis viris dominis Archipresbytero, Archidiacono, Canonicis, et Capitulo maioris ecclesiae, ne non Abbatibus, Prioribus, Praepositis, Praelatis, et Rectoribus, et procuratoribus monasteriorum, et capitulorum civitatis, et plebatus cremonensis ac Archipresbyteris, Praepositis, ac procuratoribus capitulorum, et rectoribus ecclesiarum dioecesis Cremonensis qui de iure, et consuetudine ad sinodum venire tenentur; in qua quidem sinodo praesentes erant magis, quam duae partes praedictorum capituli cremonensis Abbatum, Priorum, Praepositorum, Archipresbyterorum, Praelatorum, Rectorum, et procuratorum civitatis, et diocesis Cremonensis pro supradictis constitutionibus audiendis, et aliis negotiis tractandis, et ordinandis, utilibus toti clero cremonensis de mandato dicti domini Episcopi, lectae fuerunt singulariter, et per ordinem omnes suprascripta constitutiones, per me Nerum, et Philippum notarios suprascriptos, et ipsis sic lectis dictus dominus Episcopus de consenso, et voluntate dicti sui capituli, et totius sinodi nemine contradicente approbavit, confirmavit, et ratificavit sedendo pro tribunali, et sic statuit, et decrevit, mandans eas, et quamlibet earum inviolabiter observari ab omnibus civitatis, et dioecesis cremonensis prout, unumquemque contigerit.
Rubrica, et electio quorumdam pro mutando, et corrigendo extimo totius cleri.
Item firmatum est in ipsa sinodo, quod per praefatos dominus Episcopum et ceteros, quod libelli totius cleri mutentur, et corrigantur, ut videbitur certis discretis, viris, eligendis super haec, qui discreti viri, statim electi, recepti, et approbati fuerunt communiter a dicta sinodo, et sunt infrascripti.
In primis pro domino Episcopo, et episcopio, dominus Tancredus de monte Raynaldi Vicarius dicti domini Episcopi, in spiritualibus.
Item dominus Egidiolius de Bonseris canonicus cremonensis pro capitulo ecclesiae cremonensis. Item de civitate cremonensis, dominus Prior monasterii 12 Apostolorum, dominus Abbas monstaerii omnium Sanctorum, dominus Praepositus Sancti Simonis, dominus Rector ecclesiae Sancti Matthiae, dominus Rector ecclesia Sanctae Trinitatis, dominus Rector ecclesiae Sancti Barnabae, dominus Rector ecclesia Sancti Pantaleonis.
De diocesis cremonensis dominus Archipresbyter de Soncino, dominus Archipresbyter de Platina, dominus Archipresbyter Casalismaioris, dominus Archipresbyter de Offenengo, dominus Archipresbyter de Missano, dominus Praepositus de Monticellis, omnes suprascripti recepti, electi, et approbati sunt a tota sinodo ad mutandum, et corringendum totum extimum, seu libellos totius cleri civitatis, et diocesis et super his tradita est eis plena potestas, ab ipso domino Episcopo, et tota Sinodo.
Electio quorumdam pro imponendis, et exigendis fodris imminentibus clero.
Item firmatum est in ipsa sinodo, per dictum dominum Episcopum, et sinodum, quod duo eligantur, unus Praelatus, et unus Rector ecclesiarum de civitate, et illi constituantur, et sint impositores, et exactores omnium fodrorum imponendorum clero civitatis, et diocesis Cremonensis non exemptis, hinc ad unum annum, et dispensatores eorum, et illi teneantur substinere, ut decens erit omnes legatos, et nuncios Apostolicae sedis, et legatorum, seu nunciorum dictae sedis, seu aliorum nunciorum, quibus dictus clerus teneretur providere de pecunia, vel expensis usque ad dictum tempus, et facere praedicta expensas, seu provisiones pro eodem clero sicut idem clerus facere deberet, et teneantur in sequenti sinodo, id est hinc ad unum annum, de omnibus habitis, et perceptis ab ipso clero ratione praedicta, de omnibus expensis factis super praedictis, vel praedictorum omnium totaliter reddere rationem, et pro predictis provisionibus, et expensis faciendis dictis legatis, seu nunciis, possint quando videbitur eis expediens pro toto clero civitatis, et diocesis Cremonensis non exempto mutuo accipere, et contrahere, usque ad summam 50 librae imperialium, et ipsum clerum pro ipso contracto mutuo reddendo, et solvendo locis, et terminis conuentis per eos obligare, cum poenis, et obligationiobus, quae eis videbuntur facienda; et statim communiter, et concorditer in dicta sinodo electi, recepti, et approbati sunt ad praedicta exequenda, dominus Vicentius praepositus ecclesiae Sanctae Lunciae, et Petrus Maria Ghisinus, rector ecclesiae Sancti Matthiae, et constitutis et facti sunt procuratores in hac forma.
Finis.

