Section: incipit
====================
Ordo in sancta Synodo observando
Antiphona ‘Exaudi nos Domine quoniam benigna est etc.’, qua finita, duo cardinales incipiant letaniam hanc decantando:
Kirie leysom
Christe leysom
Kirie leysom
Christe, audi nos
Christe, exaudi nos
Pater de celis Deus, miserere nobis
Fili redemptor mundi Deus, miserere nobis
Spiritus Sancte Deus, miserere nobis
Sancta Maria, ora pro nobis
Sancta Virgo uirginum, ora pro nobis
Sancte Michael, ora pro nobis
Sancte Gabriel, ora pro nobis
Sancte Raphael, ora pro nobis
Omnes sancti angeli et archangeli, orate pro nobis
Sancte Petre, ora pro nobis
Sancte Paule, ora pro nobis
Sancte Iacobe, ora pro nobis
Sancte Iacobe, intercede pro nobis
Omnes sancti apostoli et euuangeliste, orate pro nobis [1]
Sancte Stephane, ora pro nobis
Sancte Laurenti, ora pro nobis
Sancte Vincenti, ora pro nobis
Omnes sancti martires Dei, orate pro nobis
Sancte Siluester, ora pro nobis
Sancte Martine, ora pro nobis
Sancte Nicholae, ora pro nobis
Omnes sancti pontifices et confessores Dei, orate pro nobis [2]
Sancta Maria Magdalena, ora pro nobis
Sancta Agnes, ora pro nobis
Sancta Eolalia, ora pro nobis
Omnes sancte uirgines, orate pro nobis
Omnes sancti et electi Dei, orate pro nobis
Omnes sancti et sancte, intercedite pro nobis
Propicius esto, parce nobis Domine
Ab omni malo, libera nos Domine
Per gloriosam resurrecionem tuam, libera nos Domine
Peccatores, te rogamus audi nos
Vt pacem nobis dones, te rogamus [3] audi nos
Vt Spiritum paraclitum cordibus nostris infundere digneris, te rogamus [4] audi nos
Vt ad festa uentura nos digne facias peruenire, te rogamus audi nos
Vt ecclesiam tuam sanctam regere et defensare digneris, te rogamus audi nos
Et huic sancto concilio interese digneris, te rogamus [5] audi nos [6]
Et huic sancto synodo interesse, te rogamus audi nos [7] [8]
Et huic sancto synodo interesse digneris, te rogamus audi nos [9]
Filii Dei, te rogamus audi nos
Agnus Dei qui tollis peccata mundi, parce nobis Domine
Agnus Dei qui toliis peccata mundi, exaudi nos Domine
Agnus Dei qui tollis peccata mundi, miserere nobis
Kyrie leysom, Christe leysom, Kyrie leysom
Pater noster — Et ne nos inducas in tentationem [10]
Saluum fac populum tuum Domine.
Et benedic hereditati tue.
Et rege eos.
Domine, exaudi orationem meam.
Et clamor meus ad te perueniat.
Dominus uobiscum.
Et cum spiritu tuo.
Oremus.
Exaudi Domine supplicum preces et confitencium tibi parce peccatis, ut pariter nobis indulgenciam tribuas benignus et pacem.
Per Christum Dominum nostrum.
Assit nobis Domine uirtus Spiritus Sancti que et corda nostra clementer expurget et ab omnibus tueatur aduersis.
Per Christum Dominum nostrum.
Tunc cantetur Veni Creator Spiritus ab omnibus clericis.
Finito hoc himno dicatur uersus ‘Repleti sunt omnes Spiritu Sancto. Et ceperunt loqui magnalia Dei’.
Sequitur oratio.
Dominus uobiscum.
Et cum spiritu tuo.
Oremus.
Sancti Spiritus Domine corda nostra mundet infusio et sui roris intima aspersione fecundet.
Per Dominum nostrum.
Tunc dicatur Euuangelium, quo finito fiat sermo, et sermone finito legantur constitutiones synodales que secuntur infra et proponantur alia si que proponenda fuerint clericis.
Hiis expletis, dicatur ‘Te Deum laudamus’ et cantetur ab omnibus clericis.
Quo finito, episcopus uel alius clericus dicat hunc uersum ‘Loquebantur uariis linguis apostoli magnalia Dei’.
Dominus uobiscum.
Et cum spiritu tuo.
Oremus.
Deus qui corda fidelium Sancti Spiritus illustracione docuisti, da nobis in eodem Spiritu recta sapere et de eius semper consolacione gaudere.
Per Dominum nostrum.
Et finita oracione et Benedicamus, det eis episcopus benedicionem et recedant in pace.
Si quis clericis uenientibus ad concilium in ueniendo et redeundo in suo corpore seu in suis rebus, quas secum attulerint, noceat uel iniuriam fecerit, ipso iure sit excommunicatus.
Si clericus fiat amus uel maiordomus uel seruicialis, uel dederit alicui layco uel layce commendam sue ecclesie in prejudicio ecclesie Compostellane uel sui archidiaconi, ipso facto sit excommunicatus.
Si clerici receperint ecclesias uel claues earum uel domus de manibus laycorum, sint excommunicati ipso facto.
Si clerici filios laycorum nutriendo acceperint ut ami fiant, sint excommunicati ipso facto.
Si layci receperint decimas et oblaciones ecclesiarum auctoritate sua sine iusto titulo, sint excommunicati.
Si clerici suspensi fuerint in concilio seu priuati, si ecclesiam retinuerint seu officia exercuerint, sint excommunicati ipso facto.
Item statutum est quod omnes abbates, prelati et rectores et clerici ecclesiarum ac capellani, qui ad concilium contempserint uenire uel se legitime non excusauerint quod ipso facto sint excommunicati et nichilominus pignorentur quilibet pro solidis lx. legionensibus ad opus fabrice beati Iacobi.
Violatores ecclesiarum et incendiarii sint excommunicati.
Raptores boum sint excommunicati.
Clerici non transeant de uno archidiaconatu ad alium archidiaconatum, ymo in eodem archidiaconatu non transeant de una ecclesia ad aliam ecclesiam sine licentia sui archidiaconi uel archiepiscopi.
Clerici usuras non exerceant aliquo modo.
Si quis iniuriam irrogauerit canonico uel persone ecclesie Compostellane uel capitulo aut ipsos canonicos uel homines suos pignorauerit uel eum desonrrauerit aut eius domos uel res inuaserit, ipso facto sit excommunicatus.
Et nisi in continenti uocatus uoluerit satis satisfacere, ad mandatum duorum de capitulo, si fuerit uassalus ecclesie Compostelane, amittat terram quam tenet perpetuo sine spe restitutionis, et nichilominus per res quas habet compellatur ad prestandum satisfactionem, et tamdiu denuncientur tales in synodo et in ecclesiis ciuitatis et diocesis in diebus dominicis et festibis excommunicatos quousque ueniant ad condignam satisfactionem, cum sint excommunicati ipso facto per constitutionem super hoc editam.
Item publicamus in synodo indulgencias quas habet ecclesia Compostellana que secuntur et mandamus omnibus archipresbiteris, clericis, et capellanis ciuitatis et diocesis Compostellane, in uirtute obediencie et sub pena excommunicacionis, quod diebus dominicis et festiuis denuncient et publicent eas populo in ecclesiis suis et inducant populum et exortent ut ueniant ad ecclesiam Compostellanam ad indulgencias asequendas, que indulte sunt et concesse ob reuerenciam gloriosissimi beati Iacobi apostoli omnibus uenientibus ad ecclesiam Compostellanam causa peregrinationis in remissionem peccatorum suorum.
Que indulgencie sunt tales, uidelicet:
Quicumque uenerit in peregrinacionem ad ecclesiam beati Iacobi in quocumque tempore, est ei remissa tercia pars omnium peccatorum suorum et si in ueniendo, stando, uel redeundo decesserit, habita penitencia de comissis ei omnia sunt remissa.
Item omnes qui incedunt diebus dominicis ad processionem ecclesie Compostellane habent pro qualibet processione xl. dies, et si est festum mitrarum habent cc. dies preter predictam indulgenciam.
Item in uigilia beati Iacobi et in die ac etiam in festo dedicacionis eiusdem ecclesie habent ccc. dies tam in uigilia quam in die omnes in peregrinacione ibi concurrentes ultra predictam indulgenciam tercie partis peccatorum suorum.
Item omnes audientes missam ab archiepiscopo, episcopo, decano, persona aut a cardinali in altari beati Iacobi cc. dies similiter ultra predictam indulgenciam, que omnia predicta confessis et uere penitentibus peregrinis sancti Iacobi sunt concessa predicto modo per indulgencias sanctorum patrum Sedis apostolice.
Item mandamus in uirtute obediencie et monemus omnes clericos quod satisfaciant Orreo sancti Iacobi de terciis quas debent infra spacium xxx. dierum post concilium, alias quoslibet eorundem non soluentes excommunicamus in hiis scriptis et precipimus ex tunc excommunicatos denunciari.
Item mandamus quod secundum statutum domini regis, mactent de qualibet filigresia unum lupum.

Section: None
====================

Section: explicit
====================

