Section: 001
====================
(1) De carnificibus.
Inhibeant sacerdotes carnificibus in villis mediocribus ne carnes lanient aut vendant die dominica a principio misse usque ad finem.

Section: 002
====================
(2) De abbatibus.
Dicant presbyteri et abbates injungant monachis qui sunt in prioratibus ut quotidie divinum officium celebrent, si duo sunt aut plures; aut officio sacerdotis intersint, ubi non est nisi unus; et si aliter fecerint, dicat presbyter decano, et decanus, cognita veritate, subtrahat portionem quam percipiunt in ecclesia, donec per nos, vel per officialem nostrum super hoc sit provisum.

Section: 003
====================
(3) Quando surgant.
Presbyteri parochiales a festo S. Remigii de nocte surgant ad matutinas et, summo mane, missam celebrent usque ad Pascha, maxime in ecclesiis quibus adjacet magna pars parochianorum [1] ut qui negotiis sunt intenti, ante ingressum laboris missam possint audire, si voluerint.

Section: 004
====================
(4) De sponsalibus ante nuptias [2].
Excommunicent etiam presbyteri illos qui contrahunt per verba de presenti, bannis nondum factis, et antequam debeat fieri benedictio nuptialis; nisi forte per dispensationem ex causa.

Section: 005
====================
(5) De scandalo.
Presbyter omnia scandala sue parochie dicat decano, nisi forte per eos sint sopita aut uterque eorum penam non evadet, si per alios ad episcopum deferatur.
Moneant tempestive decani dominos seculares qui faciunt diebus dominicis et B. Marie nundinas congregare, ut eas ad dies alios studeant assignare: quia non posset sustineri sine periculo animarum in diebus predictis.

Section: 006
====================
(6) De leprosis.
Prohibeant presbyteri leprosis ne leprosos extraneos in hospitio recipiant; et si moniti cessare noluerint, subtrahatur beneficium parochiale.

Section: 007
====================
(7) Ne intrent in civitates.
Item inhibeant leprosis ne intrent civitatem et castella; et dicatur eis publice in ecclesiis quod si quis injuriatus fuerit in civitate vel castello, auferendo vestes vel verberando eos, non exhibebimus [3] eis justitiam.

Section: 008
====================
(8) De iisdem, ne sedeant in tabernis [4].
Inhibeatur etiam leprosis ne in taberna sedeant ad bibendum, etiam in villis: quia si hoc fecerint, non exhibebimus eis justitiam de injuria facta.
De leprosis etiam inhibeatur, sub pena excommunicationis per omnes parochias ne aliquid detur eis in civitate vel oppido.

Section: 009
====================
(9) De providendo eis.
Injungatur sacerdotibus ut diligenter moneant etiam et compellant per decanum cui hoc districte injungimus parochianos ad providendum leprosis, secundum consuetudinem talis patrie; scituri quod si super hoc audierimus questionem, eorum defectus non relinquetur impunitus.

Section: 010
====================
(10) De excommunicatione Hamelini.
Audivimus quod episcopus Hamelinus excommunicavit omnes illos qui firmas que erant in ecclesiis ante guerram augmentarent et nos illam excommunicationem approbamus et habemus illos [5] pro excommunicatis, nisi in quantum ecclesia post guerram fuerit augmentata.
Excommunicavit etiam Hamelinus episcopus, omnes illos qui acciperent procurationem non visitando vel saltem accedendo ad locum, et nos idem facimus.

Section: 011
====================
(11) De clericis cum deciis ludentibus.
Alias excommunicavimus clericos ludentes cum deciis in tali civitate causa lucri, et hoc intelligimus de beneficiatis in sacris ordinibus constitutis, et hanc constitutionem volumus in tota diocesi tali firmiter observari.

Section: 012
====================
(12) De portionibus sacerdotum parochialium.
Quia nonnulli curas parochialium ecclesiarum consecuti, preter conscientiam episcopi vel archiepiscopi a vicariis vel firmariis adeo magnas percipiunt portiones, quod iidem vicarii aut firmarii non possunt de residuo sustentari, immo canonici plerumque fructus non sufficerent et proventus ad persolvendas pensiones impositas: et si iidem vicarii vel firmarii nullam de proventibus ejusdem assumerent pensionem, propter quod necessitate urgente, circa subjectas sibi plebes exactionibus et questibus illicitis insisterent et inhonestis.
Statuimus quod de cetero in tradendis ecclesiis ad firmam et pensionibus imponendis, episcopi vel archiepiscopi requiratur assensus, facta que per archipresbyterum vel alios bonos viro loco ejus redituum vel proventuum ecclesie que tradenda videbitur ad firmam vocata ejus ecclesie persona, taxatione sicut quando de supplendis per patronos sacerdotum portionibus agitur, fieri consuevit, vicarius aut firmarius quindecim libras Turon. ad suam suorumque sustentationem habeat; residuum vero persona percipiat, nisi vicario majorem voluerit relinquere portionem.
Si autem talis fuerit parochia que propter sui diffusionem aut sui multitudinem, duorum merito videretur egere officio sacerdotum, persona ad sustentationem vicarii vel firmarii et sacerdotis quem secum habebit XXII libras Turon. et dimidiam dimittere teneatur.
Si autem talis fuerit parochia que plurimorum indigebit officio sacerdotum, juxta episcopi vel mandati ejus dispensationem eorum sustentationi congrue consulatur.
Si autem contra hanc synodalem constitutionem, aut in fraudem ejus aliquis attentare presumpserit, animad versione se noverit puniendum.
Hec, salvis constitutionibus de firmis veteribus non augendis, a nostris predecessoribus promulgatis, duximus statuenda.

Section: 013
====================
(13) De iis qui in minoribus constituti ad ecclesiarum curam recepti sunt [6].
Si quis autem in minoribus ordinibus constitutus ad parochialem receptus fuerit ecclesiam, cui institutio differenda est, donec in subdiaconum fuerit ordinatus; ad singulos ordines se offerat ordinandum et ordinatus in subdiaconum se instituat et, facturum sacramentum, quod alii in sua institutione consueverunt, episcopo representet.
Quod si facere neglexerit, ab eo tempore quo negligens extiterit, fructuum amissione se noverit mulctatum.

Section: 014
====================
(14) De redditibus ecclesiarum et personis.
Item firmiter inhibemus ne persone ecclesiarum, quarum redditus et proventus ita exiles erant quod patroni et persone alie ad faciendum augmentationem auctoritate apostolica sunt compulsi, ecclesias illas de cetero tradant ad firmam, sed in eis in propria persona deserviant; vel si non deserviant in integrum redditus et proventus relinquant.
Eodem modo dicimus de ecclesiis in quibus nulla facta est augmentatio quarum fructus et proventus quindecim libras turonenses non excedunt.

Section: 015
====================
(15) De gagiariis.
Presbyteri inhibeant infirmis ne plures quam tres gagiarios instituant et hoc etiam publicent in ecclesia, et in ordinatione testamenti.
Et si forte ab infirmo plures quam tres instituantur gagiarii, et non possint probare quod inhibuerint nihil capient in ipso testamento.

Section: 016
====================
(16) De excommunicatis.
Presbyteri excommunicatos a nobis vel officiali nostro, singulis diebus dominicis denuncient et ab omnibus arctius faciant evitari, communicantes cum eis post inhibitionem diligenter inquirant, et nomina illorum, nobis vel officiali nostro insinuare procurent.
Nomina etiam excommunicatorum et tempus late sententie scribant et decanis tradant.

Section: 017
====================
(17) De gagiariis qui exequi debeant.
Incipiant gagiarii exequi voluntatem defuncti infra mensem, et continue laborent quousque testamentum fuerit executioni mandatum: et si per se nequiverint exequi testamentum, hoc nobis studeant intimare.

Section: 018
====================
(18) De juramento super sancta.
Decrevit sancta synodus ut a Septuagesima usque ad octavas Epiphanie necnon et jejuniis quatuor temporum et in litaniis majoribus, et in dominicis diebus, et in diebus Rogationum nisi de concordia et pacificatione, nullus super sacrosancta Evangelia jurare presumat et in his diebus non debent sacerdotes reliquias laicis exhibere.

Section: 019
====================
(19) De rebus ecclesie interceptis.

Section: explicit
====================

