Section: text
====================
Ricardus dei gratia Cycestrensis ecclesie minister humilis archidiaconis, decanis, et omnibus ecclesiarum rectoribus per diocesim Cycestrensem constitutis salutem, gratiam, et benedictionem.
Legitur in lege domini sic: Tribus vicibus per annum apparebit omne masculinum tuum in conspectu domini dei tui in loco quem elegerit, in sollempnitate azimorum, in sollempnitate ebdomadarum, et in sollempnitate tabernaculorum.
Non apparebit ante dominum vacuus; set offeret unusquisque secundum quod habuerit iuxta benedictionem domini dei sui, quam dederit ei.
Cum igitur illucescente veritate transierit umbra sollempnitatis tabernaculorum que cenophegia dicitur, et in sollempnitate azimorum, id est Pasche, deceat unumquemque fidelem in ecclesia sua parochiali presentem esse ut in dispensatione eukaristie dispensator vultum pecoris sui diligenter agnoscat, apparitio sollempnitatis ebdomadarum, id est Pentecosten, cum ad bonos mores pertineat, ad litteram est reservata, ut in ea scilicet sollempnitate singulis annis in loco quem elegerit dominus, id est in ecclesia cathedrali que aliarum mater est et magistra appareat unusquisque fidelis per se vel per fidelem nuntium cum ex causa rationabili fuerit detentus, offerens devote iuxta benedictionem domini in temporalibus quam dederit ei, ne si vacuus appareat iuxta verbum Malachie prophete huiusmodi benedictio in sterilitatis et penurie vertatur maledictionem.
Cum igitur hec sancta et laudabilis observatio in ceteris ecclesiis Anglicanis inviolata permaneat et in nostra quod dolentes referimus paulatim in dissuetudinem tracta violetur, universitati vestre mandamus in virtute obedientie firmiter iniungentes quatinus singulos parochianos vestros moneatis et efficaciter inducatis et si necesse fuerit per censuram ecclesiasticam compellatis ut in prefata sollempnitate que septem diebus continuatur, iuxta morem aliarum ecclesiarum, nostram id est Cycestrensem ecclesiam unusquisque visitet secundum quod supra commemoravimus.
Omnibus vero qui hoc sponte fecerint, si de peccatis suis vere contriti fuerint et confessi, de sancte Trinitatis misericordia in honore cuius eadem ecclesia fundata est et consecrata, et de sanctorum meritis quorum eximiis est illustrata reliquiis confisi, de iniuncta sibi penitentia quadraginta dies misericorditer relaxamus.
Omnes vero indulgentias et relaxationes prefate ecclesie nostre cathedrali concessas a predecessoribus nostris episcopis Cycestrensibus valere volumus in perpetuum; alias autem ab aliis episcopis concessas et concedendas in perpetuum ratas et firmas esse concedimus.
Dat’ anno domini mo cco quadragesimo septimo.

