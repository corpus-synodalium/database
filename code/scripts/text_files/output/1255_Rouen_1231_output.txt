Section: incipit
====================

Section: 001
====================
(1)
Statuimus ut Prior non conventualis ultra summam sexaginta solid. ab aliquo sine licentia Abbatis sui, vel Episcopi, si remotus fuerit Abbas, mutuo pecuniam non accipiat: quod si forte fecerit, abiiciatur a prioratu, nec denuo prioratum valeat adipisci, quousque per Provinciale Concilium fuerit restitutus.
Nisi forte prioratus ita abundet in reditibus quod Priori ultra dictam summam accipere mutuo sit necesse; et tunc ultra summam centum solid.
accipere non praesumat.
Eidem poenae subiaceat Prior, qui quantamcumque summam pecuniae mutuo receperit a Iudaeis.
Abbas autem, qui sine licentia Episcopi sui pecuniam a Iudaeo receperit mutuo, suspendatur, nec nisi per Provinciale Concilium relaxetur.

Section: 002
====================
(2) Statuimus etiam ut Abbates, et Priores, et obedientiarii de singulis proventibus, et redditibus, et expensis singulis annis diligenter computent in Capitulo quater in anno ad minus, et status tam abbatiarum quam prioratuum a claustralibus cognoscatur, et compota redigantur in scriptis, ita quod Conventus penes se retineat unum scriptum, et Abbas aliud.

Section: 003
====================
(3) Nullus Abbas mutuo recipiat pecuniam sine Capituli sui, vel maioris et sanioris partis Capituli licentia, nec ultra summam ab Episcopo suo taxandam secundum Monasterii sui facultates: qui contra fecerit, per Episcopum suum puniatur.

Section: 004
====================
(4) Propter scandala quae ex Monialium conversatione proveniunt, statuimus de Monialibus nigris, ne aliquod depositum recipiant in domibus suis ab aliquibus personis, maxime arcas clericorum, vel aliorum laicorum causa custodiae, apud se minime deponi permittant.
Pueri, vel puellae, qui ibi solent nutriri et instrui, penitus repellantur.
Omnes communiter comedant in Refectorio, et in Dormitorio dormiant solitarie.
Camerae Monialium omnes destruantur, nisi aliqua per inspectionem Episcopi integra retineatur ad infirmariam faciendam, vel alia de causa, quae Episcopo esse necessaria videatur.
Item Moniales nullatenus exire permittantur, vel extra pernoctare, nisi forte ex magna causa, et raro, et Abbatissis iniungatur ne aliter egredi permittant Moniales.
Et si aliquando Abbatissa ex iusta causa alicui permittat, eidem iniungatur quod sine mora revertatur, et det ei sociam, non ad voluntatem suam, sed quo viderit expedire.
Ostia suspecta et superflua obstrantur.
Circa hoc autem Episcopi adhibeant diligentiam et curam per se et per ministros suos, et vitas et conversationes earum taliter restringant, quod per eorum diligentiam scandala, quae de earum vita in praesenti proveniunt sopiantur.

Section: 005
====================
(5) Statuimus ut omnes Iudices, tam ordinarii, quam ab Ordinario delegati, temperent se et refraenent a generalibus excommunicationibus, nec in generali participiantes excommunicent, ubi communicaverunt in crimine delinquenti.

Section: 006
====================
(6) Statuimus in locis sive prioratibus ubi congregatio conventualis solet esse, si facultates ecclesiae suppetant, illius conventus restauretur ibidem.

Section: 007
====================
(7) Monemus abbates et priores conventuales quod tot factores in abbatiis et prioribus suis instituant, si ad hoc facultates eorum sufficiant, quot ibi solent deservire; ne pensionem, nec censum ab eis exigant, quam non solent exigere ab antiquo, si forte alicui ex iusta causa a suo Episcopo permittatur.

Section: 008
====================
(8) Statuimus quod clerici ribaudi, maxime qui dicuntur de familia Goliae, per Episcopos, Archidiaconos, Officiales et Decanos Christianitatis tonderi praecipiantur, vel etiam radi, ita quod eis tonsura non remaneat clericalis; ita tamen quod sine scandalo et periculo ista fiant.

Section: 009
====================
(9) Statuimus ut ille ad quem unius vel plurimum Iudicum mandatum dirigitur, sive de citatione facienda, sive de aliquo alio faciendo, non faciat quod mandant, nisi ipso mandato contineantur expresse, et designentur nomina Iudicum, locorum, dioecesis, et personarum, vel cuius auctoritate procedit authenticum, et nisi exhibeatur authenticum trascriptum sub sigillis authenticis et notis, et ne citatores iudicibus contra praedictam formam mandatum eorum exequi compellantur, alioquin ad Sedem Apostolicam appellent.

Section: 010
====================
(10) Prohibemus ne aliquis clericus ab aliquo quam suo Episcopo se faciat ordinari, nisi super hoc Dioecesani sui litteras habuerit speciales, vel licentiam.

Section: 011
====================
(11) Praecipimus ut concubinae presbyterorum, quae super hoc de cetero fuerint confessae, vel convictae, vel diffamatae, vel super hoc non poterunt se purgare, publice in ecclesia die Dominico, vel alio solemni die, coram populo tondeantur, alias poenitentiam competentem pro peccato huiusmodi suscepturae; et si quae fuerint inventae rebelles, per excommunicationis sententiam ad hoc, si necesse fuerit, compellantur.

Section: 012
====================
(12) Nullus audeat missam bis in die celebrare, aut cum duplici introitu, nisi in magna necessitate, scilicet pro humano  [1] corpore, in die Dominico, vel alio solemni, in die Natalis Domini, in die Paschae, et hoc ubi non est nisi unus sacerdos.
Celebraturus quoque Missam secundam vinum perfusionis non sumat, sed ministro habenti bonam conscentiam conferat.

Section: 013
====================
(13) Prohibemus ne aliquis Archidiaconus, seu Decanus ruralis, sive monachus, vel quicumque alius, cognoscat de causis matrimonialibus, nisi super hoc privilegium apostolicae sedis habeat, vel ab antiquo sic fuerit consuetum: sed cum in eorum auditorio talis quaestio devenerit, eam Episcopo loci, vel eius Officiali, sine morae dispendio studeant nuntiare, partes ad ipsorum examen competenti termino remittentes.

Section: 014
====================
(14) Prohibeant sacerdotes sub poena excommunicationis choreas duci in cimiterio, vel in ecclesiis: moneant etiam ne alibi fiant.

Section: 015
====================
(15) Prohibeant similiter ne vigiliae fiant in ecclesiis, nisi in festo illius ecclesiae Sancti.

Section: 016
====================
(16) Nullus laicus de novo in cimiterio aedificare permittatur, nec domus aliqua si destructa fuerit, per annum et diem durante ruina, reaedificetur ibidem: nec simus, vel immunditiae aliquae in cimiterio adunentur.

Section: 017
====================
(17) Clerici beneficiati, seu in sacris Ordinibus constituti, non sint advocati pro pretio, seu in fraude pretii in curia laicali, nec loco laicorum curiam tenant, nec balliis illorum, seu aliorum illicitis praeficiantur.

Section: 018
====================
(18) Nullus non sacerdos curam animarum habens, Ecclesiam ad firmam recipiat; nec etiam sacerdos curam animarum habens, nisi habeat perpetuum vicarium: in quo casu non recipiat nisi de Episcopi sui licentia speciali.

Section: 019
====================
(19) Statuimus quod condonati cuiuslibet domus religiosae aliquod signum in eminenti portent, ad arbitrium Episcopi; et religioni congrua indumenta: ut per hoc distinguantur ab aliis, et sicut religiosi ab Ecclesia defendantur; et ad hoc faciendum per suos presbyteros compellantur.

Section: 020
====================
(20) Districte praecipitur ne Sacerdotes magnos cultellos cum cuspide, enses, gladios, vel lanceas portent; nec clerici Sacerdotum, vel alii in sacris Ordinibus constituti, nisi iusta causa timoris.

Section: 021
====================
(21) Praecipimus ne laici testamenta sua ordinent per manum laicalem, et ipsis prohibeant frequenter sacerdotes ne testamenta sua faciant, nisi in necessitate, sine presentia Sacerdotis, maxime cum in Normania talis consuetudo existat.

Section: 022
====================
(22) Iurabunt Officiales, et qui demandatam ab Episcopis, vel Officialibus iurisdictionem suscipiunt quod munus et donum non recipiant, nisi exenia tam modica propter quae praesumi non debeat quod Iudicum animus a tramite iustitiae debeat deviare: nec exenia huiusmodi frequenter recipiant ab eodem.

Section: 023
====================
(23) Inhibemus ne monachi, vel aliae personae ecclesiasticae in causis quae tantum consueverunt tractari in foro Ecclesiae, deponant querimoniam coram Iudice saeculari, nisi ab Episcopo suo super hoc licentiam habuerint specialem.

Section: 024
====================
(24) Statuimus ut decanatus ab Episcopis, vel Archidiaconis non vendantur, seu ad firmam tradantur, sed gratis de cetero concedantur; ita quod de emendis superioribus iurati fideliter respondebunt, deductis propriis expensis, quas ipsi Decani necessario facient propter officium decanatus.

Section: 025
====================
(25) Firmiter inhibemus quod si partes litigantes coram Episcopis, seu Archidiaconis, vel Decanis ruralibus, trasigant vel componant, neutra pars praetextu alicuius consuetudinis emendam Iudicum propter hoc persolvere minime teneatur.

Section: 026
====================
(26) Item praecipimus quod causae ecclesiasticae coram Decanis ruralibus, et coram quocumque Iudice ecclesastico secundum iura ecclesiastica tracentur, et non per modum curiae saecularis.

Section: 027
====================
(27) Qui cruce signati sunt, ultra annum et diem ab Ecclesia nullatenus defendantur, nisi pro speciali mandato sedis Apostolicae vel Legati passagium interdicatur vel in diem prorogetur, vel ex alia iusta causa et evidenti eos oporteat remanere: hoc idem et de cruce signandis statuimus observandum.

Section: 028
====================
(28) Volumus et praecipimus quod Iudices saeculares qui clericos in aliquo facinore deprehensos carceri emancipatos, si ab ecclesiastico Iudice requisiti eos reddere contradicant, extunc excommunicati a summo Iudice promulgentur; ne in ipsis capiendis amplius violentia capientium extendatur quam defensio vel rebellio exegerit clericorum: et cum captos eos tenuerint, ecclesiastico Iudici, scilicet Episcopo, vel Officiali, seu Archidiacono, vel Decano loci sine morae dispensio denuntiare procurent.

Section: 029
====================
(29) Praecipimus ut clerici qui habent perpetuos vicarios in ecclesiis suis, si sint docibiles, studeant principaliter in Theologia, nisi iusta et rationabili causa Episcopus suus cum eis aliter duxerit dispensandum; et nisi sint in sacris Ordinibus constituti, ad sacros Ordines promoveantur.
Illi autem de quibus merito praesumendum sit quod in studio proficere non debeant, ordinentur, et in suis ecclesiis deserviant in ordine Sacerdotali, si de eorum et vicariorum extiterit voluntate, vel alibi in eodem ordine Domino studeant deservire.

Section: 030
====================
(30) Statuimus quod Vicario perpetuo cedente vel decedente, Vicario accrescat personatui, et extunc Persona illius ecclesiae non per Vicarium, sed per seipsum illi ecclesiae deserviat in ordine quem ipsius ecclesaie cura requirit.

Section: 031
====================
(31) Statuimus etiam quod quando ecclesia vacaverit, si talis sit ecclesia quod officiari possit per unum Sacerdotem et clericum, ille qui tempore vacationis deserviet illi ecclesiae, habeat quindecim libras Turon., ad minus per annum.
Si vero talis si quod duorum indigeat officio sacerdotum, viginti duas libras Turon. et dimidiam habeant per annum de proventibus eiusdem ecclesiae.

Section: 032
====================
(32) Statuimus etiam quod illud diem in ecclesiis non vacantibus observetur, cum forte Personae earumdem absentes fuerint de Episcoporum suorum licentia speciali.
Hoc idem intelligimus de omnibus ecclesiis ubi Vicarius fuerit institutus.

Section: 033
====================
(33) Praecipimus quod Personae ecclesiarum parrochialium qui habent redditus abundantes, domos in solo ecclesiastico aedificare studeant competentes; Vicarii vero perpetui, quibus ad hoc omnino non suppetunt facultates, pro posse suo ad hoc laborent ut a Personis suis iuventur secundum portionem quam in eisdem percipiunt annuatim: si vero terram non habeant ubi Vicarius sive Persona aedificare possit commode, Patronus clericus, qui in eadem ecclesia aliquam partem percipiet Decimarum, seu proventuum aliorum, si ad hoc faciendum terram habeat congruentem, ad aedificium construendum dare quantum opus fuerit compellatur.

Section: 034
====================
(34) Nullus Diaconus Eucharistiam det infirmis, vel confessiones audiat, vel baptiset, nisi cum Sacerdos absens fuerit, ita quod eius adventus commode expectari non possit, vel idem Presbyter gravi infirmitate, vel alio inevitabili impedimento fuerit impeditus.

Section: 035
====================
(35) Prohibemus districte ne Presbyteri seu Priores forenses mulieres aliquas habeant in suis domibus residents, nisi matrem, vel aliam quae tantae sit aetatis quod suspicio mala de ea non possit suboriri.

Section: 036
====================
(36) Prohibemus etiam ne Sacerdotes in generali excommunicent, nisi pro furtis et depositis in eadem parrochia, et tunc trina vocatione [2] praemissa.

Section: 037
====================
(37) Omnes Monachi qui solitarie vivunt in aliquibus locis, ad claustrum a suis Abbatibus revocentur, nisi Prioratus sic abundet quo sufficiat ad duos Monachos sustentandos; et in hoc casu Abbates duos Monachos ibidem ponere compellantur.

Section: 038
====================
(38) Statutum ab Abbatibus Nigri Ordinis, et in eorum Concilio super esu carnium et ieiuniis promulgatum confirmamus, et praecipimus observari.

Section: 039
====================
(39) Monachi vestes non deferant sumptuosas, sed viles, secundum quod in eorum Regula continetur: et hoc Episcopi praecipiant Abbatibus in Diocesi sua constitutis ut Monachos suos ad id faciendum compellant, et ipsi in se studeant observare.
Episcopi, ut Moniales vivant sine proprio curam adhibeant diligenter, et ne se possint excusare pretextu alicuius paupertatis.

Section: 040
====================
(40) Statuimus ne aliquis Monachus det aliquid Abbati suo pro Prioratu habendo, et propter hoc Abbas reciper non praesumat.

Section: 041
====================
(41) Monachos ad institutionem aliquam Prioratum non habentem nec aliquid aliud ad firmam ab Abbate recipere, vel a quolibet alio, prohibemus.

Section: 042
====================
(42) Nullus Abbas Nigri Ordinis Monachum recipiat Cisterciensis Ordinis, qui professionem fecerit in Ordine memorato.

Section: 043
====================
(43) Statuimus ut antiquae pensiones quae a Prioratibus Monasteriis solvebantur, quatinus per Abbatem vel Monasterium a quadraginta annis, et infra, fuerint augmentatae, vel de novo impositae, penitus revocentur: et easdem augmentari de cetero prohibemus.

Section: 044
====================
(44) Auctoritate huius Provincialis Concilii prohibemus ne Clerici beneficiati, seu Presbyteri, vel aliqui Religiosi, aliquam exerceant negotiationem; si quis autem contra tale praesumpserit, secundum qualitatem delicti puniatur.

Section: 045
====================
(45) Iurabit autem unusquisque advocatus se fideliter facturum officium suum, et quod iniustas causas, seu desperatas contra conscientiam suam non sustinebit, nec instrumenta partis suae subtrahet, vel subtrahi faciet, nec exceptionibus falsis, quod sciat, seu per malitiam excogitatis utetur, nec procurabit quod falsitates vel subreptiones, seu falsa instrumenta in causa sua producantur; et quod causam clientuli sui, quantum credet quod faciat ad utilitatem ipsius clientuli, non prorogabit; et quod de eis quae in curia facta fuerint, de quibus a Iudicibus requisitus fuerit, veritatem secundum credulitatem suam non tacebit; et quo si se crediderit causae suae insufficientem, cum Procuratoribus consilium habebit; et quod libellum et acta in causis susceptis fideliter pro posse suo conficient manu propria, vel ea, si scribere nesciverit, vel noluerit, scribi faciet.

Section: 046
====================
(46) Nullus Monachus, seu Canonicus Regularis ius patronatus, vel Decimam a laico accipere seu possessionem alicuius ecclesiae auctoritate propria intrare praesumat; nec Canonicum ibi ponat, ubi esse consueverit Presbyter saecularis, nisi de Diocesani sui licentia speciali.

Section: 047
====================
(47) Cum continget interdum quasdam excommunicationes generales ab Abbatibus in suo Monasterio promulgari; sicut evenit aliquando quod Abbas excommunicat omnes illos qui in claustro alios fuerint allocuti, vel qui sine licentia Monasterium exierit, vel consilia fecerit; in quibus Monachi facile transgressores existunt; propter quod etiam frequenter accidit quod multi Monachi in excommunicationem decidunt, necnon aliquotiens irregularitates incurrant: statuimus ut nullus Abbas de cetero, inconsulto Diocesano suo, tales excommunicationes generales promulgare praesumat.

Section: 048
====================
(48) Aliqua causa necessaria moti, infra decimum octavum annum aliquem in Monachum recipi prohibemus.

Section: 049
====================
(49) Praecipimus ut, iuxta Statuta Generalis Concilii, Iudaei omnes propter qualitatem habitus a Christianis disiungantur, et signa deferre manifesta in pectore compellantur: Christiani vero, sive Christianae eisdem non serviant; et ad hoc per censuram ecclesiasticam compellantur.

Section: explicit
====================

