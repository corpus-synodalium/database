Section: incipit
====================
In nomine Domini.
Amen.
Hee sunt constitutiones quas Mattheus Vlixbonensis episcopus, rectoribus, et clero episcopatus Vlixbonensis in synodo celebrata apud Vlixbona promulgavit, era m.ccc.ix., kalendas Decembris.
Cum tot sint in Ecclesia Dei statuta que periculosum est transgrediendi et obseruare difficile, cordi nobis non est nostris subditorumque nostrorum humeris imponere sarcinam preceptorum, pauca uero quorum est obseruantia facilis et honesta in episcopatu Vlixbonensi duximus statuenda.

Section: 001
====================
(1) De sepulturis Decernimus ergo ut quando summum pontificem, regemue nostrum, personam uel canonicum, rectorem uel clericum beneficiatum, diem claudere contigerit extremum, tam in ecclesia cathedrali quam in omnibus aliis monasteriis et ecclesiis ciuitatis et diocesis Vlixbonensis una pro defuncti anima missa de requiem solemniter decantetur, postquam per archidiaconos seu archipresbiteros locorum seu alias mors defuncti fuerit nunciata, nec cuiquam onerosum uideri debet hoc humanitatis officium, si semel post obitum decedentis pro anima defuncti fuerit exhibitum in comuni, pro quo dum uiuerit cotidianas preces nominatim inter missarum solemnia sacerdos quilibet offerebat.

Section: 002
====================
(2) De ludeis et Sarracenis Si Iudeus uel Sarracenus sacri baptismatis lauacro desiderat expiari, baptizans prius consideret et exploret an amor fidei Christiane an alia quauis causa illicita ad huiusmodi instantiam petitionis eum aduocet et inducat.
Quod si illum decreuerit baptizandum religioso uiro uel loco episcopus uel eius uicarius deputet in fide instruendum ac moribus informandum.
Quod si egestate dignoscitur laborare presul tam de suo quam de hiis que a populo per exhortationem sibi poterit adipisci neccessaria mediocriter administret, ne pro necessariorum defectu cum Christi cultoribus peior fiat quam cum occisoribus existebat.
In aliqua etiam ecclesia arte mecanica instruatur ut discat aliis exhibere unde ipsi ualeat exhiberi.

Section: 003
====================
(3) Diuersis flagitiis irretiti de diocesi ad diocesim clerici transeuntes ubique uestigia feda aliquando relinquunt et eos ad quos ueniunt conuersationis obscene contagio inquinant et corrumpunt, aliam interdum inmunde uite presumptionem adiciunt ut in ordinibus ministrare non metuant quorum gradus nullatenus attingunt.
Si quis igitur clericus in episcopatu Vlixbonensi Deo desiderat militare, qui alias cognitus non existat, sed repulsam perpeti erubescit, sine literis proprii pontificis uel eius uicarii non accedat, que tam mores eius quam ordines indicent et exponant.
Infra etiam limites nostri episcopatus nullus in sacris ordinibus ministrare sinatur nisi de uita et eius ordinatione ut prediximus plena noticia habeatur.

Section: explicit
====================

