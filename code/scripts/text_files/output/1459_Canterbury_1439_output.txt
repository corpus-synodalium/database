Section: text
====================
Cum propter nimiam prorogationem litium quae ex subtili ordinis iudiciarii observantia nonnumquam proveniens solet esse litigantibus maxime pauperibus onerosa iure communi statutum sit quod in quibusdam casibus simpliciter et de plano ac sine strepitu et figura iudicii procedi valeat, ac in nostra Cantuariensi provincia multae sunt ecclesiarum in fructibus satis abundantium exiles vicariae, quarum fructus propter tepescentem modo plus quam solito populi devotionem earundem vicariis etiam ut tenuem vitam ducant non sufficiunt; contra quos insuper si ad[1] augmentationem suae portionis coram locorum ordinariis agant per rectores proprietariosve ecclesiarum huiusmodi tot difficultates per exceptionum dilationumque dispendia opponuntur quod a propositis eorum iustis querelis propter inopiam et obtinendi in causa desperationem ab initio penitus desistere compelluntur, praesentis concilii provida deiberatione statuimus quod de cetero in[2] causa augmentations vicarium exilium quae quibusdam casibus praedictis non multum absimilis est similiter et eodem modo si hoc petat pars actrix, videlicet summarie et de plano ac sine strepitu et figura iudicii procedatur; adicientes quod ordinarii locorum vicarios affirmantes se eisdem proprio iuramento paupertatis onere nimium praegravatos causam augmentationis huiusmodi vicariarum suarum prosequentes in forma pauperum admittant suum officium in hac parte gratis et liberaliter eis impendentes, necnon ab advocatis, procuratoribus ceterisque officialibus et actorum scribis curiarum et consistoriorum suorum patrocinia factaque gratis impendi faciant et liberaliter impartiri.
Talesque portiones huiusmodi vicariis assignare curent quales pro fructibus et proventibus ecclesiae rationabiliter suppetere et ad onera quae ad vicarios pertinere debent viderint convenire; et quod non minor portio assignetur alicui vicario quam summa duodecim marcarum si ad tantam summam totius ecclesiae cuius est vicaria augmentanda fructus integri se extendant.
Et ne locorum ordinarii praetextu difficultatis citandi proprietarios et rectores huiusmodi, qui nonnumquam moram trahunt extra dioceses in quibus consistunt vicariae de quarum augmentanda portione quaestio vertitur, sint ab executione suorum officiorum quomodolibet impediti, eiusdem concilii auctoritate statuimus quod in causis augmentationum praedictarum[3] per citationes in ecclesiis illis[4] quarum rectores aut proprietarii extra diocesim ordinarii demandantis citationem huiusmodi demorantur aliquo die Dominico vel festivo cum maior in eisdem affuerit populi multitudo publice et solemniter factas in quibus citationibus ad comparendum ipsis citatis ad minus dentur triginta dies, praedicti rectores et proprietarii perinde arctentur ad comparendum ac si essent huiusmodi citatione personaliter appraehensi.

