Section: incipit
====================
In nomine sancte et indiuidue Trinitatis.
Incipiunt constitutiones ad faciendum diuinum officium sancte Ecclesie.
Districte precipitur sacerdotibus ut ieiuni intrent synodum.
In ieiunium enim debet fieri et oratione.
Districte item precipitur ut prelati induti casulis albis et stolis intrent synodum.
Prohibetur presbiteris ne causas adducant ad synodum aut aliqua negocia que non pertineant ad synodum, et ne sibi tunc minuant sanguinem [1] prohibetur cum debent interesse synodo.
Precipitur districtius ut omnes presbiteri, maxime curam animarum habentes, ueniant ad synodum et si graui infirmitate detenti aut alia neccessitate ineuitabili uenire non poterint suum capellanum mittant aut clericum loco sui.
Precipitur ut in eundo vel redeundo a synodo honeste ambulent presbiteri, et honesta querant hospitia ut in eis circunspecte se habeant, ne status clericorum uertatur in contemptum et obprobrium populo.

Section: 001
====================
(1) De reuerentia exhibenda singulis sacramentis Precipitur in virtute Dei et domini nostri Ihesu Christi et sancte obedientie ut honor maximus et reuerentia debita singulis sacramentis sancte Ecclesie precipue a sacerdotibus et clericis exhibeatur, et ut laici similiter exhibeant frequenter sacerdotes moneant eos et exhortentur.

Section: 002
====================
(2) Incipiunt capitula circa baptismum Baptismus cum reuerentia et honore celebretur et cum magna cautela, maxime in distinctione uerborum et prolatione in quibus tota uirtus consistit sacramenti et salus puerorum, scilicet, N.
ego baptizo te in nomine Patris et Filii et Spiritus Sancti [2].
Et in romano id est, in ydiomate, sub hac eadem forma doceant frequenter sacerdotes laicos baptizare debere pueros, in neccessitate etiam mulieres, patrem etiam et matrem pueri in summa neccessitate.
Item, mandamus quod presbiter faciat sic puerum baptizatum duci ad ecclesiam et ipsum cathezizet et ipsum crismate et sancto oleo inungat et alias solemnitates in eo suppleat iusta statuta sanctorum patrum.
Pro baptismo nichil omnino exigatur, sed si quid gratis offertur gratis accipiatur.
Fontes sub sera clausi custodiantur propter sortilegia.
Crisma similiter et sacrum oleum sub claue seruentur.
Et insuper sacerdos interroget diligenter laicum cum in neccessitate baptizauerit puerum, quid dixerit et quid et qualiter fecerit.
Et si inuenerit quidem laicum discrete et modo debito baptizasse et formam uerborum inuenerit in romano, id est in sua lingua, integre protulisse, approbet factum, sin autem iterum baptizet puerum sub his verbis: ëSi tu baptizatus es, ego non te rebaptizo, sed si tu baptizatus non es, ego baptizo te in nomine Patris et Filii et Spiritus Sancti.
Amen [3].
Ad eleuandum puerum de fonte tres non plures recipiantur patrini.
Quod enim amplius est a malo est.
Et hoc prohibetur pro remouenda futura impedimenta matrimonii contrahendi inter liberos patrinorum.

Section: 003
====================
(3) De confirmatione Sacerdotes frenquenter moneant populum ad confirmationem puerorum.
Post baptismum enim debet suscipi sacramentum confirmationis.
Quod si confirmandus adultus fuerit confiteatur prius et postea confirmetur.
Nullus sacerdos confirmare aut consecrare uirgines presumat; solius enim episcopi est confirmare, uirgines consecrare, ecclesias dedicare, ordines dare et altaria erigere.

Section: 004
====================
(4) Incipiunt capitula de sacramento altaris Summa reuerentia et honor maximus sacris altaribus exhibeatur et maxime ubi sacrosanctum Corpus Domini reseruatur et missa celebratur.
Linteamina altaris et etiam indumenta sepe abluantur ad reuerentiam et presentiam nostri Saluatoris et totius curie celestis que cum eo presens adest quotiens missa celebratur; et fiant de panno competenti.
Calices unde infirmi comunicantur decorentur et mundi custodiantur ut deuotius comunicent infirmi per eos, et similiter ampulle erismatis et olei sancti fiant de stagno uel de alio metallo competenti.
Ampulle uini et aque in ministerio altaris munde et integre habeantur.
Non permittant presbiteri diaconos defferre infirmis sanctum Corpus Domini, nisi in neccessitate cum sacerdos absens fuerit, sed semper sacerdotes cum magna reuerentia defferant illud et maturitate in pixide eburnea bene clausa propter casum et cum lucerna precedente et cruce, cantantes septem psalmos penitentiales cum letania pro infirmo in eundo et redeundo, et si uia longa fuerit addant quindecim psalmos et alias orationes, sic enim debitum persoluunt infirmis et audientes inuitent ad exhibendam Deo reuerentiam et honorem et orationem.

Section: 005
====================
(5) De Corpore Christi Frequenter presbiteri moneant ut laici ubicumque uiderint defferri Corpus Domini statim genua flectant tanquam Domino et creatori suo et iunctis manibus quousque transierit orent.
In pulcriori parte altaris cum summa diligentia et honestate sub claue, si fieri potest, sanctum Domini Corpus custodiatur.
Nulli clerico permittatur seruire altari nisi in superpellicio aut capa clausa, nisi propter neccessitatem in ruralibus ecclesiis.
Item nullus nudis pedibus et tibiis presbitero ministret nisi in neccessitate.

Section: 006
====================
(6) De celebratione Misse Nullus in die missam bis audeat celebrare aut cum duplici introitu, nisi in magna neccessitate.
Nullus antequam Matutinas dixerit canonicas et Primam presumat, nisi in aliqua neccessitate instante, celebrare missam.
Ad Horas beate Marie Virginis semper dicatur tercius uersus, scilicet ‘Maria mater gratie’.
Et cantetur in ecclesia cum tota deuotione non insurgendo et calciando.

Section: 007
====================
(7) Incipiunt capitula circa confessionem Sacerdotes circa confessionem maximam curam adhibeant et cautelam, scilicet ut diligenter inquirant peccata usitata singillatim, inusitata autem nonnisi a longe per aliquam circunstantiam, sic tamen ut delinquentibus idem expertis detur materia confitendi.
Ad audiendum confessionem comuniorem locum in ecclesia sibi eligant sacerdotes ut comuniter ab omnibus uideri possint, et in locis absconditis aut extra ecclesiam nullus recipiat confessiones nisi in magna neccessitate vel infirmitate.
In confessione habeat sacerdos uultum humilem et oculos inclinatos ad terram, ne faciem respiciat confitentis, maxime mulieris, causa debite honestatis, et compatienter audiat que dixerit in spiritu lenitatis et si pro posse suo pluribus modis persuadeat ut confiteatur integre, aliter enim dicat N.
[3] ei nichil ualere confessionem ad salutem eternam.
Sacerdotes maiora peccata reseruent maioribus, uidelicet episcopis uel eorum uicariis, in confessione, sicut homicidia, sacrilegia, peccata contra naturam que committuntur in animalibus brutis cum eis coeundo, incestus et stupra uirginum, iniectiones manuum in parentes uel quoscumque religiosos, incendia, simonia, enormiter uota fracta, et huiusmodi, nichilominus tales remittendi sunt ad episcopum.
Item, in peccatis publicis et notoriis non potest iniungi penitentia nisi solum per episcopum uel eius uicarium.
In dubiis semper confessor consulat episcopum aut sapientes uiros quorum consilio certificatus soluat securius aut liget.
Audita confessione, semper confessor interroget confitentem si uelit abstinere ab omni mortali peccato, aliter eum non absoluat nec iniungat ei penitentiam ne inde confidat, sed moneat ipsum ut interim agat quicquid boni poterit ut Deus cor illius illustret ad penitentiam.
In iniungendis paruis penitentiis sibi caueant sacerdotes.
Secundum enim quantitatem culpe et possibilitatem confitentis debet esse quantitas penitentie, alioquin quod minus est requiretur ab eis, id est, a sacerdotibus.
In furto, usura, rapina, fraude, ualde sibi caueant sacerdotes ne alias iniungant penitentias, scilicet missarum helemosinarum et huiusmodi, priusquam reddiderint ablata.
Non enim dimittitur tale peccatum nisi restituatur ablatum.
Nullus sacerdos missas quas iniunxerit celebret nec tricennarium nec annuale, et pro uiuis nullum fiet tricennarium vel annuale.
Frequenter presbiteri moneant populum ad confessionem et precipue ab inicio Quadragesime instanter precipiant uenire generaliter ad confessionem.
Et precipimus obseruari constitutionem generalem que dicit ut si per annum ad minus semel aliquis non fuerit confessus proprio sacerdoti non tradatur ecclesiastice sepulture.
In confessione caueant sibi confessores ne inquirant nomina personarum cum quibus peccauerunt confitentes sed circunstantias tantum et qualitates.
Nullus ira uel odio uel etiam metu mortis audeat reuelare in aliquo confessionem signo uel uerbo generaliter uel specialiter, ut dicendo:‘Ego scio quales estis’; et si reuelauerit absque misericordia debet degradari.

Section: 008
====================
(8) De ieiunio Omnes sacerdotes precipiant instituta ieiunia seruari, ut ieiunium Quadragesime, iiii.
temporum, uigiliarum apostolorum et beate Virginis, et letaniarum, et beati Vincentii, in cibo quadragesimali, et sexte ferie, absque omni peccato.
Ex debito enim tenemur facere talia ieiunia.

Section: 009
====================
(9) Incipiunt capitula circa matrimonium Matrimonium cum honore et reuerentia celebratur et in facie Ecclesie, non cum risu et iocose ne contempnatur, et antequam fiat semper in tribus dominicis aut tribus festiuis diebus a se distantibus quasi tribus edictis perquirat sacerdos a populo sub pena excomunicationis de legitimitate sponsi et sponse qui debeant coniungi et fide data de contrahendo.
Ante hec tria edicta nullus audeat aliquo modo matrimonium celebrare.
Prohibeant frequenter laicis presbiteri ne dent sibi fidem mutuo de contrahendo matrimonio nisi coram sacerdote et in loco celebri, scilicet, ante ianuas ecclesie et coram pluribus.
Semper in nuptiis prohibeantur per excomunicationem sortilegia fieri, malefici quoque et celantes consanguinitatem et alia impedimenta matrimonii, utpote uotum, ordinem, consanguinitatem, affinitatem, disparem cultum, compaternitatem, que tantum quatuor a matrimonio excludit personas, compatrem, commatrem, filiolum et fratrem uel sororem spiritualem, scilicet filium uel filiam patrini, hii excomunicentur.
Idem obseruetur in aliis personis prohibitis a contrahendo matrimonio.
Nullus sacerdos in casu dubio audeat perficere matrimonium inconsulto episcopo, sed ad eum semper referat omnes matrimonii dubietates.
Prohibetur districte, sub pena suspensionis, ne ullus sacerdos aut capellanus exigat aliquid ante benedictionem nuptialem sive pro testimonio ferendo siue pro celebrando matrimonio, siue pro loco sepulture alicui assignando.
Prohibeant sacerdotes in ecclesia publice sub pena excomunicationis ne alter coniugum transeat ad religionem aut recipiatur nisi per episcopum.

Section: 010
====================
(10) De infirmorum unctione Cum reuerentia deferatur oleum sanctum ad infirmos et eos ungant sacerdotes cum magno honore et oratione, celebrantes.
Ea [4] que ad hoc ordinata sunt, et nichil inde penitus exigatur siue a paupere siue a diuite, sed si quid datum fuerit gratis accipiatur.
Ad sacramentum extreme unctionis moneant sepe populum sacerdotes non tantum diuites et senes sed pauperes et iuuenes omnes se paratos exihibeant cum neccesse fuerit.
Doceant frequenter sacerdotes populum hoc sacramentum posse licite iterari et sepe recipi, scilicet, in qualibet infirmitate magna unde metus est mortis, et post susceptum licite reuerti ad opus coniugale, alias cum eo eum qui conualuerit ab infirmitate.
Librum qui dicitur Manualis habeat quelibet ecclesia ubi continetur ordo seruicii extreme unctionis, cathecismi, baptismi et huiusmodi.

Section: 011
====================
(11) De officio ecclesie Habeant etiam singula ecclesie canones penitentiales.
Et debent habere officium ecclesie ordinatum secundum usum et modum maioris ecclesie, id est, qui obseruatur in maiori ecclesia.

Section: 012
====================
(12) De testamentis Prohibetur sacerdotibus ne testamenta sua ordinent per manum laicalem et ipsi frequenter prohibeant laicis ne sua testamenta faciant sine presentia proprii sacerdotis, quod si forte factum fuerit sine presentia proprii sacerdotis, decedens habeatur pro intestato quantum ad legatum ecclesie et prelatus ecclesie possit licite exigere terciam tercie bonorum illius qui sic decessit intestatus.

Section: 013
====================
(13) De possessionibus ecclesiarum Precipitur prioribus et clericis ut omnes reddictus et possessiones ecclesie scribant in missalibus suis.
Et prohibetur penitus ne alienent ab ecclesia de hiis que sunt ecclesie nisi per consilium et consensum episcopi.
Similiter prohibetur ne aliqua de predictis consanguineis laicis uel aliis in prestimonium dent, et eis in uirtute obedientie districte precipimus ut si que sunt illicite alienata uel in prestimonium data ab eis uel a predecessoribus suis infra annum pro uiribus studeat reuocare.

Section: 014
====================
(14) De Oratione dominica Exhortentur sepe populum presbiteri ad adiscendam dominicam Orationem et Credo in Deum et salutationem beate uirginis Marie et confessionem.

Section: 015
====================
(15) De noto Moneant sepe populum, et maxime mulieres, ne faciant uota sua nisi cum magna deliberatione et assensu uirorum et consilio sacerdotum.

Section: 016
====================
(16) De ludis [5] Prohibetur sacerdotibus penitus uniuersis ludere cum deciis et interesse spectaculis uel coreis assistere, tabernas intrare causa potandi, et sine amictu et comite clerico uel laico intrare domos alienas, aut discurrere per uicos et plateas, et ne habeant capas manicatas et uestes inordinatas omnino prohibetur.

Section: 017
====================
(17) De fideiussoribus Nullus clericus fideiubeat iudeo uel feneratori, nec obliget pro pignore aliquo modo ornamenta ecclesie vel libros iudeo uel alii.

Section: 018
====================
(18) De iureiurando Nullus clericus faciat iusiurandum uel pactionem siue conuentionem aliquam patronis antequam fuerit episcopo presentatus et ab eo institutus.

Section: 019
====================
(19) De prole Prohibetur sacerdotibus ne habeant secum prolem quam in sacro ordine genuerint et hoc maxime propter scandalum laicorum.
Et ne in domibus suis habeant aleas uel decios omnino prohibetur.

Section: 020
====================
(20) De legatis Precipitur presbiteris quod immobilia de bonis ecclesie adquisita ecclesiis suis tantummodo legent, de iure enim aliud facere non possunt; de mobilibus uero rationabile faciant legatum.
Intelligimus autem rationabile si in medietate bonorum mobilium non excesserint in legando.

Section: 021
====================
(21) De honestate Prohibetur etiam prelatis ne habeant capellanos habentes capas manicatas, sicut nec ipse persone ecclesiarum debent habere.

Section: 022
====================
(22) De clandestino matrimonio Item, precipimus omnibus presbiteris sub pena excomunicationis ne aliquos clandestino matrimonio coniungant uel benedicant, et excomunicentur illi qui clandestino faciunt coniungi se uel benedici et omnes illi qui interesse presumunt.
Item, precipitur presbiteris ut cum aliquis confitetur eis se fidem dedisse alicui mulieri de matrimonio contrahendo cum ea, et post fidem datam cognouit eam, non dent ei licentiam contrahendi cum alia quoniam sequens carnalis copula cum illa cui fidem dedit matrimonium confirmauit.

Section: 023
====================
(23) Vt ecclesia beati Vincentii semel in anno peregre uisitetur Item, moneant presbiteri parrochianos suos tam in confessionibus suis quam in predicationibus siue ... ut saltem semel in anno peregre uisitent ecclesiam Vlixbonensem in honorem gloriosissimi martiris beati Vincentii.

Section: 024
====================
(24) Pro domino rege Item, precipitur ut omnes presbiteri pro domino rege faciant generalem memoriam et quando potuerint specialem, et pro bono statu regni et uniuersalis Ecclesie et Vlixbonensis.

Section: 025
====================
(25) De Eucaristiei Item, precipitur quod sacerdotes semper die octauo renouent sanctam Eucaristiam ne sui uetustate aliqui moueri ualeant ad horrorem.

Section: 026
====================
(26) De negligentia misse Si per negligentiam euenerit ut perlecto canone et peracta consecratione nec uinum nec aqua reperiatur in calice, debet statim infundi utrumque et sacerdos reiterabit consecrationem ab illo loco canonis ‘Simili modo postquam cenatum est’ usque ad finem.
Quod si de simplici uino uel de aqua sine uino fiat consecratio, uinum reputatur pro Sacramento sed aqua non reputatur et ideo ista negligencia de aqua maiori est penitentia emendanda, sed si quandoque hoc acciderit perinde ac si nichil fuisset appositum et procedatur ut supra dictum est.
Si quid de Sanguine Domini ceciderit super corporale rescindendum est ipsum corporale et in loco reliquiarum seruandum conbustum.
Si palla altaris intincta fuerit rescindenda est et simili modo seruanda et si casulam uel albam similiter fiat.
Si super quolibet uestimento, comburenda est pars illa et in sacrario cinis est reponendus.
Si uero in terram ceciderit, lingendus et extergendus et radendus est locus ille, siue lapis siue lignum siue terra, et puluis in supra reponendus est.
Porro si in ipsum Sanguinem musca uel aranea uel aliquid tale ceciderit, quia uix sine uomitu et periculo corporis aliquando sumi potest, in igne cremandus est et Sanguis Domini debet sumi.
Illud tamen quod intus ceciderit debet prius in calice uino perfundi et quanto citius et diligentius fieri potest ablui et super piscinam postea comburi, et illam ablutionem sacerdos sumat.
Si de Corpore Domini super quolibet indumentum ceciderit non incidetur sed uino abluitur et a ministro sumitur ipsum uinum.
Si infirmo datum reiciatur, prout diligentius poterit suscipiat, si digÖ et separari potest alio uomitu et contritum in calice uino sumatur, si integrum sumi non potest pro eo quod ore alterius proiectum est.
Si autem super lignum uel lapidem ceciderit modus supradictus de sanguine Domini obseruetur.

Section: 027
====================
(27) De beneficiis.
Constitutiones domini Suerii [6] secundi episcopi Vlixbonensis Item, quod statutum fuit a domino Suerio [7] Vlixbonensi episcopo bone memorie, predecessore nostro, de beneficiis assignandis et a nobis postmodum confirmatum, iterum innouamus, uidelicet ut nullum beneficium habeatur pro canonice dato nisi per episcopum uel capitulum in parte sua fuerit assignatum, addentes ut in qualibet ecclesia certus et determinatus secundum possibilitatem ecclesie constituatur numerus clericorum.

Section: 028
====================
(28) De sepulturis Item, statuimus quod in nulla ecclesia recipiatur parrochianus alterius ecclesie ad sepulturam nisi prius satisfactum fuerit uel satisdatum de iusticia ecclesie cuius parrochianus extitit conseruanda, si heredes uel executores tales non reliquerit qui pro ea sine difficultate compelli posint.
Et tunc capellanus eiusdem ecclesie uadat cum cruce sua et precedat corpus defuncti usque ad ecclesiam in qua elegerit sepeliri.
Item, precipimus ne in ecclesia uel cemiteriis secularia tractentur negocia, quoniam per hoc multa sacrilegia committuntur.
Item, precipimus sub pena magne emende ut constitutiones iste synodales in unaquaque ecclesia obseruentur et habeantur.

Section: 029
====================
(29) De honestate Statuimus ut canonici ecclesie Cathedralis, prelati et sacerdotes et alii clerici ecclesiarum aliarum coronam et tonsuram et uestes deferant congruentes, camisias quoque consuticias in manicis uel aliis locis superfluis, aut sotulares consuticios non deferant uel rostratos, vel alias nimiam incisionem uel diminutionem habentes.
Rectores etiam ecclesiarum et sacerdotes capas et uestes clausas deferant, ad que omnia obseruanda tam rectores quam clerici per episcopum uel archidiaconum, prout eis uisum fuerit, compellantur.
Clerici etiam per proprios rectores, per subtractionem beneficiorum, ad hoc idem compellantur.

Section: 030
====================
(30) De porcionibus Statuimus insuper quod nullus rector ecclesie parrochialis habeat porcionem in alia ecclesia parrochiali, et quod quam cito clericus porcionarius assumptus fuerit ad regimen animarum, porcio quam prius habebat in ecclesia parrochiali ipso iure uacet, et is ad quem eiusdem porcionis spectat collatio libere ipsam porcionem conferat cui causa secundum Deum uiderit conferendam.
Et hac constitutionem etiam ad preterita trahi uolumus et mandamus.

Section: 031
====================
(31) De calice et correctione librorum Precipimus etiam quod quelibet ecclesia parrochialis habeat calicem argenteum.
Rectores quoque et alii clerici libros corrigant et emendent et maxime in canone misse.

Section: 032
====================
(32) De arrendatione ecclesiarum Districte prohibemus prioribus ne ecclesias suas, in quibus tenentur canonicam residentiam facere, auctoritate propria arrendent, quod si urgente neccessitate uel euidente utilitate hoc facere uoluerint, hoc fiat per episcopum et per capitulum in parte sua.
Quod si contra ab aliquo fuerit atemptatum, arrendatio non ualeat ipso iure, et nos etiam ipsos transgressores animaduersione debita puniemus.

Section: 033
====================
(33) De Horis Item, precipimus quod diuina officia diligenter et honeste celebrentur, et psalmi punctatim et distincte recitentur et quod iii et vi non sub una conclusione terminentur sed in utraque propria oratio per se dicatur.

Section: explicit
====================

