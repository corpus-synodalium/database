Section: incipit
====================
ï»¿(1) De celebratione.
Nullus audeat bis missam celebrare, aut cum duplici introitu, nisi in magna necessitate, scilicet corpore humano presenti, in die solemni vel quadragesimali et in die Pasche celebraturus quoque missam secundam, vinum perfusionis non sumat, sed ministro habenti bonam conscientiam conferat.

Section: 002
====================
(2) Quod non detur eucharistia pueris infra septem minimum [1].
Inhibetur presbyteris ne hostias non sacratas dent pueris ullomodo, pro communione in die Pasche, sed panem benedictum communione.
Idem prohibemus de aliis prohibitis communicare.

Section: 003
====================
(3) De libris ecclesiasticis [2].
Librum, qui dicitur manuale, habeant singuli presbyteri parochiales, ubi contineatur ordo servitii baptismi, cathecismi, extreme unctionis et hujusmodi, et libros alios, in quibus possit competenter officium tam diurnum quam nocturnum celebrari.

Section: 004
====================
(4) De habitu clericorum [3].
Clerici officia vel commercia secularia non exerceant, maxime inhonesta, mimis, histrionibus et joculatoribus non intendant, et tabernas prorsus evitent, nisi forte causa necessitatis in itinere constituti.
Ad aleas vel taxillos non ludant, nec hujusmodi ludis intersint.
Coronam et tonsuram habeant congruentem; et se in officiis ecclesiasticis et in aliis bonis studiis exerceant diligenter.
Clerici beneficiati et in sacris ordinibus constituti clausa desuper deferant indumenta, nimia brevitate vel longitudine non notanda.
Si quis autem post festum Omnium Sanctorum hujus constitutionis transgressor extiterit, per superiorem suum puniatur, et vestis aperta portata in publico pauperibus erogetur.

Section: 005
====================
(5) Pannis rubeis vel viridibus, necnon manicis aut sotularibus consutitiis seu rostratis, sellis, frenis, pectoralibus et calcaribus deauratis non utantur.
In sacerdotio vel personatibus constituti, capas manicatas non gerant, nisi justi causa timoris.
Fibulas omnino non gerant, nec corrigias auri vel argenti ornatum habentes, nec annulos, nisi quibus competit ex officio dignitatis.

Section: 006
====================
(6) Item, inhibemus expressius ne presbyteri indumentum scutatorium quod dicitur herga, vel aliud laicale indumentum desuper deferre presumant, et si quis contra hoc inventus facere, vel detectus, indumentum amittet, vel aliter puniemus graviter eumdem.

Section: 007
====================
(7) De clericis quod non exerceant sententiam sanguinis [4].
Nullus clericus sententiam sanguinis dictet aut proferat; nec sanguinis vindictam exerceat aut ubi exercetur intersit, nec quisquam clericus litteras dictet aut scribat pro vindicta sanguinis destinandas.

Section: 008
====================
(8) Clerici beneficiati, seu in sacris ordinibus constituti non sint advocati pro pretio, seu in fraude pretii in curia laicali, nec loco laicorum curiam teneant, nec aliorum bailliis illicitis preficentur; nec ullam partem cirurgie subdiaconus, diaconus, sacerdos non exerceat, que adustionem vel incisionem inducit; nec quisquam purgationi atque ferventis vel frigide seu ferri candentis ritum cujuslibet benedictionis (aut) consecrationis impendat.

Section: 009
====================
(9) Ne litigent coram judice seculari [5].
Nullus abbas vel alia ecclesiastica persona, de personalibus injuriis vel elemosinis ecclesie factis, audeat litigare, nisi de consensu episcopi, coram judice seculari.

Section: 010
====================
(10) De corvagio [6].
Prohibetur districte ne aliqua ecclesia domino terre corvagium vel aliquid tale conferre presumat, donec habeat sui episcopi super hoc consilium, ut auctoritate fiat quod fuerit faciendum.

Section: 011
====================
(11) De cessionibus actionum.
Quia ex emptionibus sive cessionibus actionum que in elusionem ecclesiastice juridictionis frequenter fiunt, multa solent scandala provenire, prohibemus districtius ne, de cetero, fiat cessio vel venditio actionum, nisi ubi quis tenetur de jure alii cedere actiones, et hoc precipimus sepius publicari.

Section: 012
====================
(12) Quod donati religioni ferant signum in eminenti loco [7].
Statuitur quod donati cujuslibet domus religiose aliquot signum in eminenti loco portent ad arbitrium episcopi et religionis congruentia indumenta ut per hoc ab aliis distinguantur, et sicut religiosi ab ecclesia defendantur, et ad hoc faciendum per suos presbiteros compellantur.

Section: 013
====================
(13) Ut clerici ordinibus se presentent.
Precipitur omnibus clericis habentibus ecclesias ut ad singula tempora ordinum se ordinandos offerant, et qui ordinati sunt in ecclesiis suis resideant, nisi eis aliter facere permittantur de licencia episcopi speciali.

Section: 014
====================
(14) De presentato.
Nullus clericus patronis faciat juramentum antequam sit episcopo presentatus.
Presentatus autem, dum receptus fuerit, districtius injungatur quod ad patronum redeat et debitum faciat juramentum quod tale est: Juro ad sancta Dei evangelia quod presentationem de me factam ad ecclesiam talem a te, vel abbate et non alio adoptabo, et si quas portiones habes vel habere consuevisti in dicta ecclesia nichil per me tibi de eis deperibit fraudulenter, nec per alium me consentiente.
Sic Deus me adjuvet et hec sancta [8] [9].
Sed ne resignationes fiant in manus abbatum vel quorumlibet patronorum, sed in manus episcopi, tantum, districtius inhibetur.

Section: 015
====================
(15) De citationibus.
Presbyteri super citationibus faciendis credant hiis qui dederint fidem super citationibus ferendis, vel absolutionibus faciendis non credant sine litteris; sentencias audaciter ferant, latas districte servent, nec timore parcentes alicui nec amore.

Section: explicit
====================
Cum aliquid mandabitur decanis, si alias commode curiam certificare poterunt, apponant sigilla super litteras curie in signum quod mandatum curie executioni demandaverunt.

