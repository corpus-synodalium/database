Section: incipit
====================
Martinus Dei [1] et appostolice Sedis gratia Elborensis episcopus uniuersis presentes litteras inspecturis salutem in Domino sempiternam.
Notum facimus per presentes quod ex parte Guilhermi de Tritol (?) [2] sancti Saluatoris castri [3] de Arrayolos, Petri Pelicem sancti Petri dicte ciuitatis, Petri Arie sancti Saluatoris de Alcaçouis, Fernandi Fernandi sancti Petri castri de Elbis, Alffonssi Stephani [4] sancte Marie de Macellis castri Montis Maioris Noui, Laurencii Menendi sancti Petri castri de Elboramonte, Martini Laurencii Bimal sancte Marie de Viana, Jacobi Martini sancte Marie de Villa Noua, Roderici Johannis sancti Johannis castri de Begia, Menendi Laurencii sancti Saluatoris castri de Elbis, Raymundi Betrandi sancti Mametis dicte ciuitatis et omnium aliorum rectorum parochialium ecclesiarum, cum sinodum celebrauimus in nostra ecclesia Elborensi, nobis exhibita petitio continebat quod cum olim, propter utilitatem ecclesiarum ut rectores in fructus suarum ecclesiarum fortius augmentarent et ab ecclesiis sua non alienarent, a bone memorie domno Durando quondam episcopo Elborensi cum consilio pariter assenssu capituli dicte ecclesie fuerat conditum unum statutum in quo disponebant quod faciendum erat de bonis mobilibus que fuerunt rectorum parochialium ecclesiarum [5] decedentium ciuitatis et diocesis supra dicte, quod quidem statutum usquequo non plene fuerit obseruatum nec ut deceret executioni demandatum, petientes ut dictum statutum faceremus obseruare et per omnia ut in eo continetur executioni demandare.
Nos igitur eorum petitionem attendentes eundem statutum fecimus uenire coram nobis ut super hoc deliberaramus si eorum petitio esset tanquam iuri consona fauorabiliter concedenda.
Quod quidem statutum fuit presentatum coram nobis, duobus sigillis, uno uidelicet dicti domini episcopi et alio dicti capituli, sigillatum et eorum manibus roboratum, cuius statuti talis est:
Nouerint uniuersi presentes litteras inspecturi quod nos Durandus, [6] permissione diuina episcopus Elborensis, una cum consenssu nostri decani et capituli et in pleno capitulo constituimus, uolumus ac etiam ordinamus quod si canonicus Elborensis, postquam semel residentiam fecerit in dicta ecclesia Elborensi, adinpleuerit debitum naturale, post mortem suam per annum sue mortis tempore percipiat siue ubicumque descesserit fructus prebende sue sibi integre ministretur, ut de fructibus dicte prebende pro defuncti anima fiat anniuerssarium annuatim in ecclesia Elborensi, quod inteligi nolumus de non residentibus siue sint siue non sint debite obligati.
Residentes uero in ecclesia de fructibus prebende sue in morte disponant pro libito uoluntatis, quia sic inuenimus acthenus obseruatum.
Statuimus insuper ac etiam ordinamus quod canonicus Elborensis qui per sex utiles menses in ecclesia residentiam fecerit perssonalem integre sue prebende fructus habeat et percipiat extra ecclesias per tres menses utiles uel continuos prout ipse canonicus duxerit eligendos.
Statuimus insuper, mandamus ac eciam ordinamus quod rectores ecclesiarum ciuitatis et diocesis Elborensis de medietate omnium mobilium que obuenerint ecclesiis, ex quo in ipsis ecclesiis fuerint instituti, in morte sua disponant pro libito uoluntatis.
In cuius rei testimonium nos episcopus et capitulum has patentes litteras nostrorum sigillorum munimine fecimus sigillare.
Actum Elbore idibus Decenbris era m.ccc.xxxvi.
Nos igitur episcopus prefatus una cum capitulo nostro et de eorum consilio et assenssu, actendentes dictum statutum et ad intencionem conditorum ipsius qui hoc statuerunt, ut rectores bona mobilia tempore obitus eorum non alienarent, et quod utilius et foret ecclesiis partem de bonis rectorum earum decedencium tempore obitus eorum habere quia nihil eis penitus remaneret et quod multocies rectores, quando de parte bonorum permanentium sunt securi, multa agregant ecclesiis, et post tempore obitus alia intentione commoti omnia eisdem ecclesiis pro anniuersariis et cappellis dimitunt, de quibus omnibus facta nos docent et experientia magnifestat.
Idcirco de assenssu dicti capituli nostri, dictorum rectorum petitioni fauorabiliter annuentes, ratifficantes et aprobantes ut utile ecclesiis ipsum statutum de cetero in omnibus et per omnia ab rectoribus parochialium ecclesiarum, qui nunc sunt et de cetero fuerint, et a quibuscunque aliis nostre ciuitatis et diocesis plene ut in eo continetur obseruari et custodiri precipimus et mandamus.
Et, ut dictum statutum plenius exequatur, monemus omnes et singulos supra dictos primo, secundo et tertio, dantes eisdem et eorum cuilibet pro qualibet canonica monicione unam diem, ut infra tres dies a tempore requisicionis pro parte rectorum defunctorum per eorum executores seu illos ad quos spectauerit uigore concessionis seu donacionis mortis causa uel alia dispositione per ipsos facta in testamento uel extra istud statutum compleatur et exequatur.
Quod si in dicto termino non satisfacerent ut est dictum, rectores et alii beneficiati post hunc terminum tanquam inobedientes et periurii beneficiis que in dicta ciuitate et diocesi obtinuerint sint priuati, et alii tam persone ecclesiastice quam laici hoc impedientes et turbantes publice uel occulte excommunicati sint tanquam inobedientes preceptis prelati sui.
In cuius rei testimonium duo paria litterarum nostris et duorum canonicorum dicti capituli manibus roboratas et nostri et eiusdem capituli sigillorum deppendentium munitas nos et dictum capitulum fieri, et istam testimonialem litteram in camera nostra et aliam similem in archa dicti capituli ad perpetuam rei memoriam apponi et obseruari fecimus et mandauimus.
Datum Elbore secundo die mensis Iullii anno a natiuitate Domini millesimo ccc. septuagesimo viii.
Non seja duvida aas xxvii. regras hu diz dispositione per ipsos facta, que eu scripvam o fiz.
Martinus [7] episcopus Elborensis.
Menendus cantor.
Laurentius Menendi.
Johannes de Leirena notuit. [8]

Section: None
====================

Section: explicit
====================

