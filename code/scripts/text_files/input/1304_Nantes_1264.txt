Anno Domini millesimo ducentesimo sexagesimo quanto, die martis post festum Apostolorum Petri et Pauli concilium provinciale factum Nannetis a reverendo Patre Vincentio, tunc archiepiscopo Turonensis, una cum episcopis provincie.
(1) Ne prelati vel patroni se obligent ad beneficium non vacans.
Ordinamus in primis quod nullus prelatus ecclesiasticus vel patronus per litteras se obliget ad presentationem seu collationem beneficii non vacantis, et si contra fecerit, decernimus ipsum ex obligatione hujusmodi non teneri et promittentes, per superiorem, pena canonica puniantur.
(2) De regularibus.
Et ne numerus monachorum minuatur.
Item, cum cultus divinus minui non debeat, sed augeri, statuimus ut in prioratibus non minuatur antiquus numerus monachorum, et si alicubi diminutus fuerit, restauretur, nisi prius coram loci episcopo causa sufficiens diminutionis hujusmodi proposita, ab ipso episcopo fuerit approbata.
(3) Ne clerici sint venatores.
Item, quia in canone continetur: Nullum venatorem invenimus sanctum, precipimus ut prelati solliciti sint et intenti in puniendo clericos venatores, et precipue presbyteros et religiosos, de quibus majus scandalum generatur.
(4) Ne vicarie constituantur.
Item, ordinamus insuper quod nulle de cetero vicarie constituantur, nisi in casibus a jure permissis, et si contra factum fuerit, id decernimus non tenere.
(5) De procurationibus.
Preterea ne longi temporis victum brevis hora consumat, statuimus ut prelatis cum ipsos ad suos subditos causa visitationis declinare contigerit, duo tantum fercula preparentur, nisi fiat de licentia Prelatorum, alioquin quod ultra preparatum fuerit, pauperibus erogetur, et subditus qui hoc fecerit, vel etiam qui in duobus ferculis fraudem adhibuerit, ad superioris arbitrium puniatur.
(6) De residenciis faciendis et beneficiorum pluralitate Item, volumus et ordinamus quod habentes beneficia curam habentia animarum, in ipsis beneficiis resideant, sicut jura precipiunt, et ipsorum beneficiorum cure requirunto, salva tamen in omnibus diocesani episcopi potestate.
Si vero quisquam capellaniam adeptus fuerit, que residentiam debeat personalem aut aliud beneficium curam animarum habens annexam, ipso jure vacat primum quod similiter personalem exigebat residentiam.
(7) De pedagiis et coustumis a clericis non exigendis.
Preterea cum juris sit provisione ac permissione statutum ne pro rebus ecclesiasticarum personarum pedagia exigantur, prohibemus ne pro rebus clericorum aut quarumcumque personarum ecclesiasticarum, quas non mercimonii causa duci faciunt per terram aute per aquam, quisquam pedagias exigat vel coustumas aut exactiones alias quocumque nomine censeatur.
Si vero aliquis a locorum ordinariis, in generali canonica monitione premissa facta, ut a predictis exactionibus desistat, circa hoc aliquid attentare presumpserit; ex tunc volumus eum excommunicationis sententiam incurrere ipso facto.
(8) De foro competenti.
Prohibemus insuper omnibus abbatibus, decanis, archidiaconis, et aliis ecclesiasticis personis ne auctoritate extraordinaria ad loca minus insignia ubi non potest inveniri copia jutis petitorum coram se faciant contra constitutionem felicis recordationis Innocentii pape IV aliquem in judicium evocari aut ligate compellant, nisi hoc de partium processerit voluntate, nec per generalem clausulam Quidam alii plus quam quatuor evocentur, alioquin qui contra hoc fecerit ad superiorum arbitrium canonice puniatur.
(9) De recredentia facienda de bonis clericorum per laicos captis.
Sane quia laici clericis oppido sunt infesti, statuimus ut si bona cujuscumque ecclesiastice persone per secularem potestatem aut per quemcunque laicum occupata fuerint aut detenta ad reddendum vel recredendum per locorum ordinarios absque libelli oblatione, occupatores et detentores hujusmodi censura ecclesiastica compellantur prius tamen ab ipsis conquerentibus judici ecclesiastico vel ejus mandato, data idonea cautione de parendo juri coram eo, vel ubi debebit et de reddendo prefatis occupatoribus res hujusmodi, si coram judice ecclesiastico probaverint quod jus habeant capiendi.
Si vero illa occasione quod in predictis recredentiis libellus fuerit denegatus, appellari contingerit, non audiatur appellans.

