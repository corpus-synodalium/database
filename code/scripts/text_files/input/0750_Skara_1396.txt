Statuta provincialia.
(1) Nullus benedicat nupcias in temporibus a iure prohibitis sub pena priuacionis officii missalis, que sunt a prima dominica aduentus vsque ad octavas epiphanie domini et a dominica LXX: e vsque ad octauas pasche et a prima die rogacionum vsque ad dominicam trinitatis. 
(2) Item nullus episcopus potest contra premissum articulum dispensare. 
(3) Item inter diem cathedre sancti Petri et diem sancti Mathie apostoli erunt amodo unus dies, anno bisextili duo dies. 
(4) Item nullus celebrans conficiendo corpus Christi faciat inflaciones. 
(5) Item nullus sepeliat raptores seu predones satisfactione non premissa sub pena excommunicacionis. 
(6) Item festum Michaelis erit duplex. 
Item festum Birgitte erit festum terre et duplex et celebrabitur VII die mensis octobris. 
(7) Item ecclesie cathedrales habeant bona sua registrata et prebendarum suarum et omnia priuilegia. 
(8) Item quod fratres mendicantes non admittantur per curatos ad audiendas confessiones, nisi prius docuerint se per episcopos dyocesanos admissos. 
(9) Item durantibus monicionibus ante interdictum colligentur districte concessus nobiliorum in qualibet dyocesi et tradantur episcopis in scriptis. 
(10) Item fiant placita episcopalia in qualibet dyocisi propter excessus in quibus episcopi habent iudicare. 
(11) Item iniungenda est homicidis equalis penitencia per totum regnum, et committens homicidium in die dominica illa die a carnibus abstinebit, qua homicidium commiserit, nec introducatur in ecclesiam, nisi peractis tribus carenis et non licet episcopis super permutacionibus dierum cum talibus dispensare. 
(12) Item celebrantur misse pro statu regni in qualibet septimana semel in ecclesiis cathedralibus et in ecclesiis ruralibus semel in mense cum indulgenciis XL dierum ex parte archiepiscopi et aliorum XL dierum ex parte episcopi dyocisani et prima missa erit de sancta trinitate, secunda de domina, tercia de apostolis, 4:a de patrono ecclesie, 5:ta de sancto Sigfrido, 6:a de sancto Eskillo, 7:a de sancto Henrico, Octaua de sancta Helena, 9 de sancta Birgitta, decima de sancto Dauid, vndecima de sancto  Olauo, XII de omnibus sanctis. (13) Item non committantur laycis iura episcopalia. 
(14) Item episcopi non se intromittant de hereditate sacerdotum aut presbiterorum nisi quantum ad debita sibi et eorum ecclesiis soluenda. 
(15) Item resistant capitaneis, prefectis et eorum vicariis id, quod contra iura attemptantes, cohercendo eos per ecclesiasticam censuram a talibus abstinere. 
(16) Item decimabitur de meile, humulo et equerciis [1] et piscibus. 
(17) Item decime capitales soluantur iuxta priuilegia per papam confirmata. 
(18) Item non licet episcopis in preiudicium parochiarum alicui dare licenciam emendi decimas ecclesiarum, nec per se retinere in maneriis suis, nisi pro certo precio, et hoc cogente necessitate euidenter ad expendendum in maneriis suis. 
(19) Item non possunt per episcopum absque consensu capituli clericis aut eorum colonis vel colonis ecclesiarum talia imponi seu obuenciones aut laboricia. 
(20) Item curati moneant vsurarios desistere ab usuris sub pena dampnacionis eterne. 
(21) Item pro recipiendis soluciones [2] procuracionum de locis non visitatis nichil fuit conclusum. 
Jura tamen dicunt non posse fieri, sed allegatur ab aliquibus ad hoc consuetudo, que pocius dicenda est corruptela. 
(22) Item corpus Christi honeste leuetur et non circumferatur. 
