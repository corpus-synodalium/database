Constitutiones provincialis concilii.
(1) Memorandum quod dominus primas a sancto provinciali petiit concilio quod per totam suam provinciam Armachanam possit punire omnes invasores terrarum et possessionum ecclesiae suae Armachanae ac perturbantes et iniurantes ipsius domini primatis homines, familiares et ecclesiae suae Armacahanae tenentes, in corporibus bonis aut rebus eisdem pertinentibus, et omnes qui pedagia a clericis et ecclesiae Armachanae tenentibus exigunt et extorquent, ac violatores libertatum et immunitatum ecclesiae Armachanae, et in praemissis per totam provinciam Armachanam cognoscere et singulos, ut praemittitur, iniurantes corrigere et punire sicut forent de dioecesi Armachana oriundi, ac quod contra omnes et singulos curatos, in exequendo ipsius mandata contra praescriptos, inoboedientes, negligentes seu remissos, procedere possit sicuti in sua dioecesi Armachana forent commorantes seu oriundi, quae auctoritate provincialis concilii concessa sunt.
(2)[1] Item quod omnes accipientes et occupantes ecclesias incumbentium, ipsis incumbentibus viventibus et non legitime vacatis, quod auctoritate sacri provincialis concilii ipso facto sint etiam et ipsis beneficiis decetero privati et inhabiles ad talia beneficia obtinenda, quae auctoritate sacri provincialis concilii conceduntur.
(3)[2] Item quod omnes cleri et canonici ecclesiarum cathedralium nutrientes comas et barbas superiores infra duos menses postquam legitime moniti fuerint vel post publicationem praesentis constitutionis desuper editae ipsas dimittant sub poena amissionis beneficiorum, praebendarum, canonicatuum suorum, auctoritate sacri concilii conceditur.
(4)[3] Item addendo constitutionibus domini Richardi quod omnes qui bona clericorum, domini primatis, seu aliorum quorumcunque hominum aut tenentium ecclesiae Armachanae, infra terras etc. vel extra, diripiuntur vel extorquent aut ipsas in propriis personis molestare vel tyrannare praesumunt in poenam constitutionis huiusmodi incidere possunt. 
Auctoritate sacri provincialis concilii conceditur.
(5)[4] Item quod omnes falsarii et fabricatores falsarum obligationum, cartarum, indenturarum in exhaereditationem rectorum haeredum vel in grande praeiudicium aliquorum per quas bona eorundem amittere cogantur, quod auctoritate concilii sint excommunicati conceditur.
(6)[5] Item de bonis in ecclesiis depositis quod nullus sine licentia praelatorum, vicariorum sive curatorum ecclesiarum bona in ecclesiis deposita praeter ipsos depositores ab ipsis ecclesiis extrahere praesumant vel manus ad eadem apponant et pro eisdem bonis quaecunque fuerint prius de pretio conveniant et comparant ad arbitrium eorundem vel possessorum bonorum huiusmodi et quod pro ipsis bonis plenam faciunt solutionem sub poena excommunicationis maioris; auctoritate concilii provincialis conceditur.
(7) Item quod dominus primas auctoritate sacri provincialis concilii libere possit interpretare et declarare, dispensare et absolvere, necnon omnes constitutiones tam praeteritas quam futuras auctoritae praesentis concilii celebrati concessas, edendas et concedendas. 
Conceditur auctoritae concilii.
(8) Item octabas festi Corporis Christi solemniter cum regimine chori celebrentur auctoritate sacri provincialis concilii conceditur et confirmatur.