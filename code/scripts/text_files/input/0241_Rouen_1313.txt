Non debet reprehensibile iudicari si secundum varietatem temporum statuta quandoque variantur humana: cum legantur nonnulla in veteri Testamento, in novo mutata fuisse. 
Cum igitur bonae memoriae Dominus Guillelmus praedecessor noster in Provinciali Concilio apud Prioratum B. M. de Prato iuxta Rotomagum, et apud Pintarvillam, quaedam statuerit quae quibusdam moderationibus videbantur non mediocriter indigere: dicta statuta cum infra scriptis ordinationibus et detractionibus decrevit praesens Concilium moderari in modum sequitur.
(1) De his quae curati et beneficiati fugere debent.
Statuimus quod nulli Sacerdotes curati, seu alii clerici beneficiati, in locis publicis de cetero cucufati incedant, aut sotularibus consutis laqueis calceati, vel ensibus accincti seu gladiis ad modum militum super vestes. 
Et ne minus congruentem tonsuram, aut vestimenta deferant nimia brevitate notanda. 
Neque suam in luxuriis, ebrietatibus et comessationibus vitam ducant. 
Nec audiant aut examinent processus in curia saeculari, seu quomodolibet alias exerceant officium iustitiae saecularis: 
Sed pie et iuste et decenter vivant secundum canonicas sanctiones. 
Qui autem culpabiles aliquorum excessuum, post monitionem de abstinendo, a quolibet eorum reprehensi, secundum qualitatem delicti arbitrio suorum iudicum puniantur.
(2) De poenis iniunctis contra habentem concubinas.
Qui vero focarias seu concubinas, aut alias mulieres suspectas in suis habebunt domibus, vel in aliis locis fovebunt, seu etiam frequentabunt: quive foeneraticos, et alios contractus illicitos exercebunt; si post monitionem, etiam generalem, de abstinendo penitus ab eisdem, culpabiles fuerint deprehensi: poena amissionis omnium fructuum beneficiorum suorum per annum absque spe misericordiae puniantur. 
Et contra ipsos ad privationem beneficiorum huiusmodi, si per annum pertinaces in eadem perseverent malitia, procedatur.
(3) Ne assisiae vel placita teneantur diebus Dominicis.
Idem Concilium statuit ut ballivi, vicecomites, praepositi, et maiores, et alii iudices saeculares quocumque nomine censeantur, generaliter moneantur ut assisias et placita diebus Dominicis, et festis Virginis gloriosae, beati Iohannis Baptistae, et beati Michaelis Archangeli, sanctorumque apostolorum et Evangelistarum, et aliis quae cum clero et populo in ecclesiis celebrantur, in quibus solum est divinis laudibus, non terrenis negotiis insistendum, tenere et exercere desistant et quiescant. 
Qui si parere contemserint, temere fortasse contrarium attentando; incurrant excommunicationis sententiam ipso facto. 
(4) Ne clerici procurent clamorem de Harou.
Item quod clerici qui super factis personalibus, ubi clamor de Haro fuerit, et de facto personae super hoc quaeritur, iustitiae saeculari se supponent, et ipsi iustitiae sub praetextu facti huiusmodi sponte exhibebunt emendam: post monitionem de contrario generalem, ipso facto excommunicationem incurrant.
(5) Ne iudices saeculares compellant personas ecclesiasticas coram se respondere.
Statuit idem Concilium, inhibendo ne quisquam iudex saecularis clericos, aliasve personas occasione factorum a clericis commissorum, et super factis et delictis personalibus quibuscumque, et specialiter in clamore de Haro, nec de crimine usurarum a clerico perpetrato, vivente eodem clerico vel defuncto, coram se quomodolibet respondere compellat, seu cognitionem huiusmodi factorum in se sumat. 
Quod si generaliter moniti, contra fecerint, excommunicati subiaceant ipso facto, a qua per Praelatos, non nisi parti et iudici satisfacto, quomodlibet absolvantur: nec per officiales aut penitentiarios Praelatorum, nisi eis de speciali commissione liceat, huiusmodi sententiae relaxentur.
(6) Ne personae ecclesiasticae super causis spiritualibus respondeant coram iudicibus saecularibus.
Statuit idem Concilium quod personae ecclesiasticae occasione spiritualium, et decimationum, et consimilium, etiamsi clamor de Haro intervenerit, non praesumant respondere, nec de causis huiusmodi coram saecularibus iudicibus agitare: alioquin nisi destiterint generaliter moniti, aut attentata super his coram iudicibus saecularibus revocare non curaverint indilate, excommunicationis sententiam incurrant ipso facto. 
(7) De poenis iudicum saecularium.
Iudices etiam saeculares, qui de dictis causis cognoscere praesumserint, aut partes coram se directe vel indirecte super hoc litigare compulerint, aut eos ad examen Ecclesiastici iudicis remitter recusaverint, vel plus debito distulerint, post monitionem etiam generalem incurrant similiter excommunicationis sententiam ipso facto. 
Et si qua persona ecclesiastica contra personam ecclesiasticam studiose procuraverit Haro fieri seu clamorem ut causas huiusmodi trahat ad iudicium saeculare, post publicationem huiusmodi statuti: excommunicationis sententiam ipso facto incurrant, a quibus non absolvantur sententiis, nisi sicut de aliis est expressum.
(8) De Pareatis et Brevibus.
Statuit similiter idem Concilium quod Brevia quae iustitiae saecularis, ut ecclesiasticam iurisdictionem impediat et perturbet, iudicibus ecclesiasticis dirigit, in quibus de sui natura notorie brevia nulla cadunt; et per ecclesiasticos iudices nullatenus admittantur, nec eis in aliquo pareatur. 
Et si forsitan ex hoc sumta occasione ballivi, vicecomites, praepositi, maiores, aliive iudices saeculares, ad personarum vel bonorum captionem procedant, directe, vel indirecte partem ad desistendum, vel iudicem compellendo: praecedente monitione etiam generali, excommunicationi subiaceant ipso facto; cum in hoc appareat iurisdictionem ecclesiasticam impediri per ipsos: a qua sententia absolvi non valeant, nisi sicut de aliis est praemissum. 
Haec autem Statuta praecipit idem Concilium in singulis synodis et Calendis publicari, et ab omnibus inviolabiliter observari; statutis factis per Dominum Guillelmum praedecessorem nostrum in praedictis Conciliis suis sublatis penitus, nisi quatenus continetur in istis. 
