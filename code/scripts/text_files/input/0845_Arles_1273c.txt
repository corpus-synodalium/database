[1] : latenter excepta super civitatem Arelatensem et aliis locis, in quibus archiepiscopus presens erit. 
(5) Item quod sententias excommunicationis vel interdicti latas ab uno, alii denunciari et observari faciant, cum a proferente super hujusmodi fuerint requisiti. 
Addentes, quod predicte sententie excommunicationis et interdicti, non nisi ex justis causis, et cum maturitate et solemnitate debita, proferantur. 
(6) Item statuimus, quod priores et rectores ecclesiarum et hospitalium pauperum, et omnes alii beneficia ecclesiastica obtinentes, faciant inventarium de omnibus bonis immobilibus et mobilibus, in principio sui regiminis infra mensem: et idem faciant institui post primam synodum infra mensem. 
(7) Item statuimus, quod calices, libri, et alia ornamenta ecclesie, non vendantur, nec pignori supponantur, sine diecesani licentia speciali: et frequenter hoc statutum in ecclesia publicetur, quod tam vendens, quam emens, tam supponens pignori, quam recipiens, ipso facto excommunicationis sententie subjacebunt. 
(8) Item statuendo volumus et precipimus, ut testamentum et ultima voluntas, in presentia semper catholicorum virorum, et parochialis sacerdotis, vel alterius persone ecclesiastice de voluntate ipsius parochialis presbiteri, vel locum ejus tenentis, condatur, seu ordinetur: presertim ut idem sacerdos vel locum ejus tenens, valeant de ipso testatore laudabile testimonium perhibere, et ne de ipso aliqua infidelitatis suspicio habeatur, et maxime ut ea, que in pias causas relinquet, fidelius et citius persolvantur. 
Quod si testator vocare, ut diximus, sacerdotem parochialem contempserit, careat ecclesiastica sepultura, donec de hujus mandati contemptu, quod eo ipso presumitur nisi eum vocaverit cum effectu, ecclesie satisfactum fuerit competenter. 
Notarius vero, qui absque solemnitate superius expressa notare, vel scribere presumpserit testamenta et ultimas voluntates, quousque ad cognitionem diecesani satisfecerit, ingressum ecclesie sibi noverit interdictum. 
(9) Verum quia parochiales presbyteri, circa solutionem eorum, que ad pias causas a decedentibus relinquuntur, negligentes existunt, precipue ex quo in his, que ipsis proveniunt, eisdem fuerit satisfactum: statuimus, ut omnia legata ad pias causas ab ipsis testatoribus derelicta, omnes parochiales sacerdotes in scriptis penes se retinere procurent, ut sciant quid, a quo et quibus [2] sollicitos  esse precipimus et intentos: statuentes, ut post obitum testatoris, infra quindecim dies, heres ab ipso parochiali presbytero requisitus, ipsius testamenti seu voluntatis ultime eidem sacerdoti dare transcriptum seu translatum, quo ad pias causas, et piis usibus deputata, expensis legatariorum teneatur, ad quod ab eodem presbytero per censuras ecclesiasticas compelli valeat ipse heres: 
Insuper statuentes, ut legantur publice tunc, proxima die Dominica vel festiva, legata supradicta; ut quid cui legatum fuerit, vel relictum, minime ignoretur: adjicientes, ut sacerdos qui hoc legerit, pro persona, que legatum, seu relictum hujusmodi fecerit, Dominum deprecetur, et ad rogandum pro ipsa persona subditos suos sive parochianos moneat, et inducat ut saltem orationem Dominicam dicant. 
(10) Item excommunicentur omnes illi, qui solicitant, monent, inducunt, aliquo modo, aliquam vel aliquem, per se, vel per alium, ut dimissa sua ecclesia parochiali vel matrice, ad aliam se transferant, sepulturam ibi ecclesiasticam eligendo. 
Adjicientes, ne quis clericus seu alia persona, testatoris voluntatem seu ordinationem impediat, vel ad impediendum, per se, vel per alium prestet consilium, auxilium, vel favorem, in prejudicium alicujus ecclesie, vel ecclesiastice persone. 
Et si quis contra fecerit, ipso facto excommunicationis sententia sit ligatus, donec a suo dioecesano absolutionis beneficium meruerit obtinere. 
(11) Item volumus et mandamus, quod in dictis exigendis jura canonica observentur. 
(12) Item statuimus, quod si quis confitebitur se credere pravitatem hereticam: item si quocumque modo commiserit simoniam: item clerici excommunicati majori excommunicatione, vel interdicti aut suspensi, si ante absolutionem divina officia celebrarent, scilicet missam cantando, evangelium, epistolas, vel alias horas canonicas dicendo, et faciendo principaliter officium suum in ecclesia: item clerici per saltum promoti, aliquo ordine pretermisso: item clerici, qui ab aliquo episcopo se fecerunt ordinari, episcopi sui licentia non obtenta: item incendiarii: item illi, qui tractaverunt in malos usus Eucharistiam sive chrisma: item illi, qui suos filios occiderunt: item illi, qui facto, verbo, consensu, vel aliquo modo, homicidium perpetrarunt: item sacrilegi et violatores ecclesiarum: item illi, qui luxuriam expleverunt cum matre, vel sorore, vel cum alia consanguinea sua, vel uxore fratris, vel cum sanctimoniali consecrata, vel qui violenter virginem defloraverunt: item illi, qui in ecclesiis luxuriam commiserunt: item illi qui cum Judea vel Saracena vel bruto animali coire ausu temerario, vel alias contra naturam, presumpserunt: item mulier, que de adulterio recepit infantem, quem maritus ejus credit esse suum, propter quem legitimi liberi fraudantur hereditate paterna: item qui mulieribus aliquid fecerunt, propter quod fecerunt abortivum, vel non concipiunt; mulier contra si hoc fecerit, vel sibi procuraverit fieri: transmittantur absolvendi per ipsos episcopos, si id eis de jure competit; alioquin, cum eorum litteris, ad sedem apostolicam transmittantur. 
(13) Item, illi qui contra aliquos falsum tulerunt testimonium in aliquibus causis: item qui contractis sponsalibus cum aliquibus prestito juramento, et non dissolutis, postmodum contrahunt cum aliis sponsalia, vel matrimonium, contra juramentum prius prestitum temere veniendo. 
Item illi, qui excommunicati, vel nominatim interdicti, a quocumque judice, ingerunt se Divinis in ecclesia ante absolutionem, invito proprio sacerdote, nec ad monitionem sacerdotis volunt exire de ecclesia, Divinum officium perturbantes. 
Item clerici, qui scienter celebraverunt in ecclesia interdicta. 
Item illi qui in coemeterio ecclesiastico, interdicto supposito, presumunt scienter excommunicatorum corpora sepelire. 
Item, si aliqui abstulerunt, subtraxerunt, aut fore fecerunt, vel qualitercumque illicite acquisierunt, rapuerunt, seu decimam retinuerunt: nisi sciatur, quibus personis certis vel locis predicta de jure fuerint emendanda. 
Item de his, qui in testamento seu ultimis voluntatibus, pro forefactis incertis reliquuntur, emendandis, vel etiam dividendis. 
Statuimus omnes casus supradictos, ad episcoporum audientam, ab omnibus confessiones audientibus, specialiter reservandos: inhibentes, quod illi, qui confessiones audiunt, se intromittere non debeant de absolutionibus peccatorum, nisi persone que in aliquos predictorum casuum inciderint, fuerint adeo senes vel valetudinarie, quod ad episcopos, vel eorum poenitentiarios, venire non possint; vel nisi fuerint in mortis articulo constitute. 
Et tunc eis nihilominus injungantur, quod si recupaverint sanitatem, pro predictis se debeant episcoporum aspectibus presentare. 
(14) Item statuimus quod nullus clericus beneficiatus, nullus in sacris ordinibus constitutus, per se vel per alium emat bladum vel vinum causa revendendi, vel negotiandi, vel huic statuto fraudem aliquam adhibeat. 
Quod si contra fecerit, incurrat excommunicationis sententiam ipso facto: de qua sententia, nisi per dioecesanum possit oblationis beneficium obtinere: et tunc puniatur in amissione bladi vel vini, seu pretii convertendi in fabricam ecclesie parochialis: salva etiam poena alia majori, si dioecesano videbitur imponenda juxta ipsius contrafacti qualitatem. 
(15) Item ordinamus et statuimus, ut nullus clericus beneficiatus, nullus in sacris ordinibus constitutus, vendat bladum, vel vinum, seu alia victualia, sub ea forma quod contractus usurarii verisimiliter presumantur, nec fraudem aliquam per se vel per alium circa premissa adhibeat. 
Quod si fecerint, in poenam amittat rem venditam, seu pretium, convertendum in fabricam seu ornamentum ecclesie parochialis, juxta majorem necessitatem et utilitatem ecclesie antedicte. 
(16) Item statuimus, quod in omnibus ecclesiis, quarum redditus et proventus annuatim attingunt summam xv. lib. Turon. expensis dumtaxat, que fiunt in colligendo et reponendo deductis, fiant calices argentei ab ipsarum rectoribus infra annum. 
(17) Item statuimus etiam, ut episcopi Arelatensis provincie, rectores ecclesiarum vel alii, qui ad hoc de consuetudine tenentur, compellantur ad reficiendas ecclesias rurales, et alias domos quaslibet, et alias officinas eisdem ecclesiis necessarias, et servitoribus earundem, prout ipsis qui hoc tenentur facere proprie suppetunt facultates. 
(18) Item statuimus, quod usurarii publici, et adulteri, publice denuncientur excommunicati diebus Dominicis et festivis. 
(19) Item statuimus, quod omnes sacerdotes curam animarum habentes, de bonis ipsarum ecclesiarum emant chartularia, in quibus quolibet anno, saltem in Quadragesima, conscribant nomina parochianorum, qui ad poenitentiam venerunt, et dicta chartularia teneant et custodiant diligenter, ipsa, quando ab ecclesia recesserint, penes ecclesiam dimittentes. 
Nomina autem illorum, qui in Quadragesima non fuerint ad confessionem faciendam proprio sacerdoti, vel alii de licentia ipsius, in synodo post Pascha, per proprios sacerdotes in scriptis ad dioecesanum episcopum deferantur. 
Et si contigerit, quod religiosi, aut alii confessiones audiant, presertim in Quadragesima, de parochia alicujus: nomina sibi confitentium, infra octavam Pasche, in scriptis tradant proprio sacerdoti, ut sic parochialis sacerdos certitudinem habeat de confessionibus subditorum, ad fraudulentas quorumdam parochianorum versutias evitandas, et animarum pericula evitanda. 
Adjicimus etiam huic statuto, quod si parochianum alicujus mori contingat, de cujus confessione facta infra annum non constat proprio sacerdoti, non tradatur ecclesiastice sepulture absque dioecesani episcopi licentia speciali. 
(20) Et quoniam parochialibus presbyteris curam animarum habentibus specialiter et precipue cura commissa est animarum: statuimus inhibentes, quod infirmantium confessiones, nonnisi per ipsos parochiales presbyteros, si haberi potuerint, vel per alios presbyteros seculares vel religiosos, de ipsorum licentia, audiantur: quam licentiam dari volumus et precipimus ab eisdem liberaliter et libenter, cum fuerint requisiti. 
(21) Statuimus etiam, ut predicti parochiales presbyteri, ecclesias quarum curam habent, usque ad synodum post festum B. Luce, non dimittant, nec ad alias se transferant, nec curam deserant animarum, donec de cura sibi commissa coram prelato suo reddiderint rationem. 
Actum Arelat. in ecclesia Beati Trophimi, ibi generali concilio congregato.
