Incipiunt constituciones domini Airas [1] Vlixbonensis episcopi, edite in prima synodo quam ipse celebrauit sub era m. cc. lxxxvi. mense Augusti.
(1) De iudiciis.
Statuimus ut omnes, tam clerici quam laici, qui contra libertatem ecclesiasticam clericos trahere presumpserint ad iudicia secularia uel de eis conqueri regi uel principibus secularibus, alias animos principum contra suum superiorem uel aliam ecclesiasticam personam quocumque modo concitauerint uel procurauerint concitari, cum nos parati simus de talibus cuilibet facere iusticie complementum, uel bona eorum tam ecclesiastica quam mundana occupauerint uel occupari fecerint per potenciam laicalem uel alias auctoritate propria, ipso facto sint excomunicati, adicientes ut pretores, aluaziles, iudices, maiordomi et alii officiales uel eorum homines de excessibus clericorum et religiosorum non subditorum puniendis se intromittere non presumant contra canonicas sanctiones et in preiudicium ecclesiastice libertatis.
Similiter prohibemus quod clericos non pignorent uel pignorari faciant nec ipsos incaptent nec bona eorum occupent uel occupari faciant, quod si contra fecerint ipso facto excomunicationis sententiam incurrant.
(2) De foro competenti.
Item, prohibemus quod nullus clericus, qui se grauatum asserat ab episcopo uel archidiacono uel alio qui iurisdictionem habeat ecclesiasticam, ad regem uel ad aliam potestatem secularem pro grauamine suo releuando recurrere audeat, sed ad metropolitanum uel ad dominum papam si uoluerit recurrat.
Quod si quis contra fecerit ipso facto sit excomunicatus.
Quam excomunicationis sententiam non solum ad predictos sed ad omnes illos qui eisdem in hoc consilium, auxilium uel fauorem dederint extendi uolumus et mandamus.
Item, mandamus quod constitutio domini Honorii pape tercii, extra, de sententia excomunicationis, que incipit Nouerit, legatur in synodo.
Legantur etiam ibidem litere que impetrate sunt super libertate ecclesiastica.
(3) De non promoto tonsuram deferente.
Item, statuimus ut nullus habeatur pro clerico nisi primam tonsuram recipiat ab episcopo, nec aliquis tonsoretur, nisi sit in legitima etate constitutus uel etati proximus.
(4) De promouendis ad minores ordines.
Item, quod nullus ad beneficium ecclesiasticum uel ad minores ordines seu etiam ad primam tonsuram admittatur antequam in eo sit utilitas legendi et cantandi et gramaticam adiscat, uel saltem adiscere incipiat, et postquam primam tonsuram uel minores ordines seu etiam beneficium ecclesiasticum fuerit adeptus, gramaticam adiscere compellatur donec latinis uerbis competenter loqui sciat.
Et ut hoc statutum melius obseruetur precipimus ut nullus de cetero ad beneficium ecclesiasticum admittatur nisi prius fuerit per episcopum uel per uicarium eius, absente episcopo, super premissis examinatus.
(5) De clericis peregrinis.
Item, statuimus quod clericus de aliena diocesi ad Vlixbonensem diocesim transiens siue literas episcopi sui deferat siue non, sine mandato Vlixbonensis episcopi nullatenus admittatur, et si aliquis talis in ciuitate Vlixbonensi uel diocesi beneficiatus fuerit ipso iure beneficio sit priuatus et qui taliter beneficium contulerit canonice subiaceat ultioni.
(6) De non exigendo aliquid pro benedictionibus nubentium.
Item, firmiter precipimus quod constitutio domini Sabinensis, quondam apostolice Sedis legati, in qua cauetur quod pro benedictionibus nubentium et pro anualibus et tricennalibus nichil exigatur irrefragabiliter obseruetur, et si aliquis clericus deinceps inuentus fuerit contra facere canonice subiaceat ultioni.
(7) De missis pro pecunia non celebrandis.
Prohibemus etiam sacerdotibus quod missas pro pecunia non celebrent.
Prohibemus etiam omnibus tam clericis quam laicis uiris et mulieribus quod pro missis uel aliis diuinis officiis pecuniam non promittant nec ex pacto soluant.
(8) De decimis per uim exactis.
De illis qui recipiunt decimas per potestatem regis seu alicuius principis secularis, hoc sub excomunicatione est inhibitum ita quod qui decimas sic receperit ipso facto sit excomunicatus, sententiam etiam excomunicationis ipso facto incurrat qui per uiolentiam decimas occupauerit uel qui blandiciis uel munusculis siue minis clericis uel aliis promissionibus uel conductionibus illicitis decimas ab aliquo adquisierit.
(9) De uita et honestate clericorum.
De illis clericis qui inhonestum habitum deferunt, eis penam inponimus ut ualorem uestis quilibet persoluat, adicientes ut rectores ecclesiarum et sacerdotes, qui capas manicatas super tunicalia fixa et alias indecentem habitum portauerint contra statuta concilii generalis, ipso facto sint priuati per unum annum officio et beneficio, atque si infra predictum tempus se propria temeritate illi ingesserit illis ipso iure perpetuo sint priuati.
Simili pene uero subiaceant alii inferioris ordinis clerici qui contra statuta prefati concilii portare de cetero presumpserint manicas consuticias, sotulares consuticios uel rostratos seu alium habitum inhonestum.
(10) De parrochianis.
De illectoribus parochianorum eis penam imponimus excomunicationis, et qui hoc animo talia commiserint uel receperint ablata restituant, adicientes ut qui de cetero talia facere presumpserint ipso facto sint excomunicati.
(11) De decimis soltariorum.
De soltariis quod nullus sine mandato nostro decimas ab eis recipiat nec ipsi soluant, et hoc sub excomunicationis pena precipimus.
(12) De clericis aduocantibus in foro seculari.
Inhibemus insuper omnibus clericis ne in foro seculari aduocent nisi pro se et ecclesijs in quibus beneficiati existunt, nec conciliis laicorum tanquam consiliarii uel alias intersint, adicientes ut talium presumptores excomunicationis sententia quam in eos ex tunc ferimus incurrant et beneficiis ecclesiasticis ipso facto perpetuo sint priuati.
 
