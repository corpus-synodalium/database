(1) ITem, ex statutis domini OLIVERII episcopi Nannetensis, inhibemus sacerdotibus, et specialiter curam animarum habentibus, ne mulieres de quibus mala suspicio posset oriri contra ipsos, et virorum ecclesiasticorum status et ordo diffamari, in suis teneant domibus, et sub poena excommunicationis et amotionis a beneficiis, quoad beneficiatos; et privationis ab officiis, quoad non beneficiatos. 
(2) Ne liberi presbyterorum teneantur in domibus ecclesiarum. 
Item, ne liberi presbyterorum teneantur in domibus ecclesiarum sub poena suspensionis, cum sint incontinentiae suae spectaculum et opprobrium verecundum, de quo scandalum generatur. 
Item, in variis et necessariis causis nos urgentibus, periculis etiam et querelis emergentibus, statuimus ut parochiani sub poena excommunicationis districte et publice per eorum rectores et capellanos moneantur, ut diebus dominicis, saltem semel in quindena conveniant in ecclesiis suis parochialibus, non solum missarum solemnia, sed etiam praecepta dominica et synodalia, nec non matrimoniorum facta, jejuniorum ac festorum cum clero celebrandorum, vigilias sanctorum cum jejuniis faciendis et nomina excommunicatorum, ut eorum participatio evitetur, et a sacramentis repellantur, donec fuerint absoluti, audituri; pro quorum defectibus enormia multa comperimus evenisse circa matrimonia, jejunia, et alia supradicta, in praejudicium ecclesiae et canonicarum sanctionum et commune periculum animarum. 
(3) De matrimoniis. 
Item, prohibemus ne matrimonia de cetero fiant per verba de praesenti, nisi post banna facta in ecclesia, ut est moris, vel nisi sint testes praesentes in consensu matrimonii de praesenti, per quos declarari valeat et probari: alias enim occurrere possent animarum pericula, et jam pluries occurrerunt, cum post contractum matrimonium de praesenti, quod probari non potest, alter conjugum vel altera cum alio vel alia matrimonium contrahit de praesenti, praesentibus ad hoc testibus. 
Tunc enim necesse est in secundo manere quod non est matrimonium, sed potius adulterium, quoad illum vel illam; quia prius cum alia per verba contraxerat de praesenti; et hoc praecipimus in ecclesiis nunciari. 
Item, praecipimus, ne conjuges ante benedictionem nuptialem evangelizentur, neve cohabitare jubeantur a sacerdotibus, neque super hoc licentientur. 
Circa quod quia plurimi erraverunt, hoc sub poena excommunicationis fieri prohibemus. 
(4) De sortiariis. 
Item, singulis diebus dominicis et festivis sortiarios et sortiarias, et ad eos vel eas ob hanc causam concurrentes; quia diabolo suadente, quotidie multiplicantur in civitate et dioecesi Nannetensi, quos et quas post multas inhibitiones excommunicamus, excommunicatos praecipimus nunciari. 
(5) De articulis concilii Turonensis. 
Item, articulis concilii Turonensis, maxime contra perturbatores jurisdictionis ecclesiasticae singulis diebus dominicis et festivis praecipimus publicari. 
Item ab abjurandam societatem excommunicatorum, multitudinem maxime ultra octo, ad loca remota, vel etiam aliquos non citetis dummodo coram vobis eos voluerint ajurare, de quorum nominibus judices certificare curetis. 
