Incipiunt statuta Guillelmi Attrebatensis episcopi.
Hec sunt precepta et statuta facta a reverendo in Christo patre Guillelmo Dei gratia Attrebatensi episcopo, in plena synodo, die martis post festum beati Dyonisii, anno Domini M CC LXXXX I que precepit sub pena suspensionis et excommunicationis firmiter observari, primis statutis synodalibus nichilominus in suo robore duraturis.
(1) Sacerdotes in superpelliciis et stolis intrent synodum; capucia vel birreta ibidem non deferant, sed almutias habeant competentes.
(2) Item decani et presbiteri habeant extra domos suas decentem habitum, supertunicalia clausa et non fixa anterius.
Extra parochiam qualitercumque incedentes, deferant cappam clausam, non virgatam nec manucatam, vel saltern hucias seu tabaldos sibi in longitudine competentes, et si contra premissa facere presumpserint, ab officio suspendantur.
(3) Item cum nos episcopum Attrebatensem ad aliquam abbatiam, prioratum, parochialem ecclesiam seu capellaniam nostre dyocesis accedere contigerit, vos presbiteri vicini circumquaque moneatis parochianos vestros ut filios et filias suas non confirmatos, dum tamen compleverint septem annos, mittant ad nos, ad recipiendum a nobis confirmationis sacramentum, et habeant bendellos mundos et frontes mundas.
Prius tamen confiteantur peccata sua proprio sacerdoti, femine duodecim et masculi quatuordecim annorum, antequam a nobis recipiant hujusmodi sacramentum, et secum veniant presbiteri parochiales eorumdem et eos representent, nisi impedimento canonico sint detenti.
(4) Item sacerdotes moneant et inducant parochianos suos ut saltem semel in anno omnia peccata sua etiam alii confessata confiteantur quilibet suo proprio sacerdoti, alioquin careant communione eucharistie in Pascha, et in morte, ecclesiastica sepultura, secundum formam illius constitutionis Omnis utriusque sexus, que est sub titulo de penitentiis et remissionibus.
Eorum autem inobedientia qui contra predicta facere presumpserint, nobis vel officiali nostro, et eorum nomina per ipsorum presbiteros rescribantur.
(5) Item sacerdotes, contra nos et officialem nostrum tantummodo, exequentes, prout hactenus extitit observatum, quicumque nostri subjecti, preces vel mandatum curie Remensis seu officialium ejusdem cujuscumque tenoris existant, ad instantiam cujuscumque persone, contra aliquos subditos nostros, nullatenus exequentur, nisi prius super hiis a nobis vel officiali nostro mandatum receperint speciale, alioquin pena suspensionis et alias legitime punientur.
(6) Item sacerdotes et alii quicumque ecclesiarum rectores singulis diebus dominicis et festivis, candelis accensis, campanis pulsatis, in suis ecclesiis inter missarum solempnia excommunicent alta voce omnes et singulos impedientes nostram jurisdictionem ecclesiasticam clam vel palam directe vel indirecte seu alio quoquomodo, nec non procurantes opem, consilium et favorem ad impediendum impendentes, et tamdiu eosdem excommunicatos a auctoritate canonica et nostra denuncient, donec a nobis super hiis beneficium absolutionis sue meruerint obtinere.
Nos autem vel officialem nostrum certificent de nominibus eorumdem qui jurisdictionem nostram et quibusmodis presumpserint impedire.
(7) Item excessus notorios per famam vel alias sibi notos in suis parochiis contingentes denuncient sacerdotes parochiales et decani rurales nobis vel officiali nostro, et rescribant una cum nominibus deliquentium, ut ipsos pena canonica corrigamus.
(8) Item quilibet decanus christianitatis in suo decanatu domos sacerdotum parochialium visitet ad sciendum utrum indigeant refectione vel non; et ad refectionem et sustentationem earumdem quas refectione non modica invenerit indigere, compellat presbiteros earumdem per captionem bonorum suorum et saisinam, mandato nostro su per hoc alias minime expectato.

