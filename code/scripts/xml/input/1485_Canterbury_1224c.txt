(1) De baptismo. 
Baptismus cum omni reverentia et cum magno honore celebretur et cum magna cautela, maxime in distinctione verborum et prolatione, in quibus tota virtus consistit sacramenti et salus puerorum, scilicet: 
Ego baptizo te in nomine patris et filii et spiritus sancti, ubi nomen baptizandi imponatur; 
et sub eadem forma in lingua quam melius noverint, doceant frequenter sacerdotes laicos baptizare debere pueros in nescessitate, et mulieres, patrem et matrem pueri in summa nescessitate. 
(2) Item, sacerdos interroget diligenter laicum qui in necessitate baptizaverit puerum, quid dixerit et quid fecerit. 
Quod si invenerit laicum discrete et modo debito baptizasse, et formam verborum in suo ydiomate integre protulisse, approbet factum. 
Sin autem, baptizet puerum. 
Ad elevandum puerum de sacro fonte tres ad plus recipiantur. 
(3) Item, si in necessitate puer baptizetur a laico, sequentia immersionem, non precedentia per sacerdotem expleantur, et aqua in qua domi baptizatus fuerit puer propter reverentiam baptismi vel fundatur in ignem vel in baptisterium ad ecclesiam deferatur. 
(4) Item, de baptismate vel confirmatione si dubitetur, sine trepidatione conferatur, quia non dicitur iteratum quod nescitur fuisse collatum. 
Ideoque baptizentur expositi, de quorum baptismo probabiliter dubitatur, sive inveniantur cum sale sive sine sale. 
(5) Nullus diaconus vel inferior clericus baptizet vel penitenias iniungat, set soli sacerdotes quibus id competit ex officio, nisi in summa necessitate, puta, quando sacerdos absens est, vel etiam presens est et non potest vel stulte non vult, et mors imminet puero vel egroto. 
(6) Item, precipimus ut casule quibus noviter baptizati induuntur ad ecclesiam deportentur, nec ad communes usus per aliquem assumantur propter reverentiam sacramenti, set in usus ecclesie prout necessitas exegerit reserventur. 
(7) Item, precipimus ut fontes in quibus pueri baptizantur lapidei sint vel alias integri et honesti, ita quod non sint alicui contemptui vel horrori, set magis honor et reverentia et veneratio ab universis exibeatur eisdem. 
(8) De confirmatione. 
Sacerdotes frequenter moneant populum ad confirmationem puerorum. Post baptismum enim suscipi debet sacramentum confirmationis. 
Quod si confirmandus fuerit adultus, monendus est per sacerdotem loci ut confiteatur prius et postea confirmetur. 
(9) Sepe dicatur laicis ne expectent diu ad confirmandum adventum episcopi, set adducant pueros ad eum uni adesse audierint prope quam citius poterunt, et ut fascias sive ligaturas secum deferant conpetentes, sufficienter longas et latas. 
(10) Item, nullus teneatur ad confirmationem a patre vel a matre, victrico vel noverca, et hec proibitio sepe publicetur in ecclesia per sacerdotes. 
(11) Item, caveant sibi diligenter parentes ne parvulos suos proferant iterato confirmandos, cum et ipsi parvuli per illud sacramentum iteratum efficiantur irregulares, si masculi fuerint, et ipsi ex tali negligentia gravi secundum canones subiaceant ultioni, 
Sciantque tam parentes quam illi qui ad confirmandum pueros tenent quod spirituale vinculum in hoc sacramento eque contraitur ut in baptismo. 
(12) Item, parvuli confirmati tertia die post confirmationem deportentur ad ecclesiam et frontes eorum per manus sacerdotum in baptisterio propter reverentiam crismatis ablueantur ibidem, et ligature ipsorum tunc similter igme concrementur. 
(13) De sacramento altaris. 
Sint rectores ecclesiarum et presbiteri diligentes ut summa reverentia et honor maximus sacris altaribus exibeatur et maxime ubi sacrosanctum corpus domini reservatur et missa celebratur. 
(14) Item, eucaristia in munda pixide argentea vel eburnea vel alias tanto sacramento condigna et idonea conservetur, nec ultra vii dies conserventur hostie consecrate, set septimana qualibet renoventur. 
(15) Item, eucharista tam cruce quam lucerna precedente ad egros per sacerdotem vel, in summa necessitate per diaconum, cum solempnitate et reverentia deferatur, nisi forsan id loci remotio vel temporis inequalitas interdicat. 
Provideant etiam quod ita se haveant in eundo et redeundo huiusmodi ministri ut et debitum persolvant egroto et audientes et videntes invitent ad exibendum tanto sacramento reverentiam et honorem. 
(16) Item, lintheamina, corporalia, palle, et alia indumenta altaris integra sint et mundissima et sepe abluantur per personas ad hoc in canonibus deputatas, ad reverentiam et presentiam salvatoris nostri et totius curie celestis quam huic sacramento conficiendo et confecto non est dubium interesse. 
(17) Item, unaqueque ecclesia habeat calicem argenteum cum patena integrum et honestum. 
(18) Item, ampulle ad subgerendum vinum et aquam in sacramentum Iesu Christi munde et integre habeantur. 
Caute etiam provideant sacerdotes et ecclesiarum rectores ut vinum habeant purum et incoruptum et quod non sit acetum ad sacramentum altaris conficiendum, provisuri etiam nichilominus quod maior pars vini et minor aque ita misceantur in calice ut aqua a vino absorbeatur. 
(19) Item, frequenter moneantur laici ut ubicumque viderint corpus domini defferri statim genua flectant tanquam domino creatori et redemptori suo et iunctis manibus quousque transierit orent humiliter, et hoc maxime fiat tempore consecrationis in elevatione osite, quando panis in verum corpus Christi transsubstantiatur et id quod est in calice in verum sanguinem Christi mistica benedictione transformatur. 
(20) Item, verba canonis presertim in his que ad sacramenti substantiam pertinent plene et integre et cum summa animi devotione proferantur, 
Non tamen sit ita morosus sacerdos in premissis quod fastidium integrat auditoribus, et officium suum privet devotionis pinguedine. 
Morientes enim musce perdunt suavitatem unguenti, pinguedinem scilicet orationis. 
(21) Item, sacerdos postquam corpus Christi et sanguinem sumpserit aquam sive vinum remissum in calice vel digitas superfusum sumere non audeat, si eadem die missarum sollemnia debeat in necessitate iterum celebrare. 
(22) Item, sanctorum patrum vestigiis inherentes prohibemus ne aliquis sacerdos missas celebrare bis in die audeat nisi in die Nativitatis et Resurrectionis dominice, vel in alia necessitate, videlicet cum in alicuius ecclesia corpus aliquod fuerit tumulandum. ita ut tunc etiam prior missa celebretur de die, si maior exstiterit sollempnitas, et posterior pro defuncto. 
(23) Item, nulli clerico permittatur ministrare in officio altaris nisi ad minus in superpellitio. 
(24) Item, nullus sacerdos parrochialis presumat missam celebrare antequam matutinale officium persolverit et primam similiter de die. 
(25) Item, tempore quo missarum sollempnia peraguntur accendantur due candele vel una ad minus cum lampade. 
(26) De penitentia. 
Sacerdotes in penitentia iniungenda diligenter attendant circumstantias, qualitatem scilicet persone, genus peccati et quantitatem delicti, tempus, locum, causam, moram in peccato factam, decotionem etiam animi penitentis, ut his consideratis et discrete pensatis maiorem vel minorem penitenti iniungant penitentiam. 
(27) Sacerdos ad audiendum confessiones communem sibi locum eligat in ecclesia, ut communiter ab omnibus videri possit, et in locis abditis non recipiat alicuius confessionem, et maxime mulierum, nisi pro magna necessitate aut infirmitate penitentis. 
(28) Item, nullus sacerdos alterius parochianum recipiat ad penitentiam nisi de licenita sui presbiteri vel episcopi. 
Item, in furto, rapina, usura, fraude, et symonia, et maxime decimarum detentione seu subtractione alicuius iuris ecclesiastici, diligenter sibi caveant sacerdotes ne aliquas iniungant penitentias nisi cum satisfactione et restitutione facienda iniuriam passis, cum non remittatur peccatum in huiusmodi nisi restituatur ablatum. 
(29) Item, sacerdos talem iniungat penitentiam uxori unde viro suo non reddatur suspecta de aliquo occulto et enormi crimine. 
Idem et de marito observetur. 
(30) Item, in maioribus criminibus et atrocioribus et dubiis sacerdos consulat episcopum vel ipsos qui vicem gerunt episcopi providos et discretos, quorum consilio certificatus sciat quod et qualiter ligare possit et solvere, et ne, quod absit, penitens in desperationem mittatur, moneat ipsum diligenter ut interim quicquid boni potest facere faciat, ut deus cor suum illustret ad penitentiam. 
Et hoc idem faciat de eo qui peccatum confitetur et tamen ab eo non vult abstinere, quo casu munus absolutionis eidem non poterit impendi, cum venia non legatur esse concessa nisi se prius corrigenti. 
(31) Item, caveant sibi sacerdotes ut cum peccata a penitente inquirunt, nomina personarum cum quibus peccaverint nullo modo inquirant set circumstantias tantum et qualitatem peccati, cum scriptum sit: 
Deus vitam meam, non alterius, annuntiavi tibi. 
(32) Item, firmiter prohibemus quod nullus sacerdos post lapsum in mortale, ad altare presumat accedere celebraturus antequam confiteatur. 
(33) Item, nullus sacerdos ira, odio, vel metu etiam mortis audeat in aliquo detegere congessionem alicuius signo vel verbo, generaliter vel specialiter; 
et si super hoc convictus fuerit, sine spe relaxationis non immerito debet degradari. 
(34) Item, cum sepe contingat quod rectores ecclesiarum et nonnulli sacerdotes et in sacris ordinibus existentes, eo quod nulli, ut eis videtur, quo ad forum penitentiale sint subiecti, vel omnino non confitentur vel ad eos, religiosos videlicet aut alios, accendunt qui nullam habent ipsos ligandi vel solvendi potestatem, statuimus quod per singulos archidiaconatus duo presbiteri ydonei preficiantur in singulis decanatibus literatire competentis et probate opinionis ad confessiones talium audiendas et penitentias eisdem iniungendas, quibus per nos vel vices nostras gerentem ad id exequendum autoritatem nostram volumus impertiri, prohibentes firmeter ne religiosi, monachi, videlicet, canonici, anachorite, anachorite, vel heremete subditum alicuius audeant ad penitentiam admittere. 
(35) De extreme unctione. 
Cum magna reverentia deferatur oleum infirmorum ad infirmos, et ipsos ungant sacerdotes cum magna devotione et orationum celebritate que ad hoc sunt ordinate. 
(36) Item, ad sacramentum extreme unctionis moneant sepe populum domini sacerdotes, scilicet, omnes a xiiii annis et supra, et ad omnes communiter se paratos exibeant cum necesse fuerit. 
(37) Item, doceant frequenter populum sacerdotes hoc sacramentum licite posse iterari, scilicet, in qualibet periculosa infirmitate ubi metus est mortis, et cum quis post susceptum convaluerit ab infirmitate, licite posse reverti ad opus coniugale. 
(38) Item, tam sanctum oleum quam crisma sub fideli custodia clave adibita conserventur, ut non possit ad illa temeraria manus extendi ad aliqua horribilia exercenda. 
(39) De matrimonio. 
Matrimonium similiter sicut et alia sacramenta cum honore et reverentia de die et in facie ecclesie, non cum risu et ioco ne sic deridui et contemptui celebretur. 
(40) Item, in matrimonio contrahendo semper in tribus dominicis et festivis diebus a se distantibus quasi tribus edictis perquirat sacerdos a populo sub pena excommunicationis de legitimitate sponsi et sponse. 
Si quis autem sacerdos huiusmodi edictum non observaverit, penam nuper in concilio super huiusmodi statutam non evadat. 
(41) Item, pro ibeant presbiteri frequenter in ecclesiis laicis sub pena excommunicationis ne dent sibi fidem mutuo de matrimonio contrahendo nisi in loco celebri et coram publicis et pluribus personis ad hoc vocatis. 
(42) item, cum in causis matrimonialibus cum maiori discretione et cautela sit procedundum, predecessorum nostrorum vestigiis inherentes, statuimus ut nulla causa matrimonialis ubi agitur ad divortium terminetur nisi per nos vel per gerentem vices nostras, nec aliqua huiusmodi causa, sive agatur ad divortium, sive non, examinetur per decanos rurales, set cum summa diligentia per archidiaconos vel eorum officiales providos et discretos. 
(43) De ordinibus et ordinandis. 
Cum quanta reverentia, cordis contritione, et animi devotione ad sacramentum ordinis sit accedendum ex eo patet quod non nisi a summo sacerdote, id est, episcopo, confertur, non passim set certis temporibus anni, et ieiunio non solum ab ordinandis set ab universa plebe premisso. 
Hinc est quod, sanctorum canonum statuta servantes, prohibemus ut nullus ad ordines accedat vel admittatur nisi fuerit canonice examinatus. 
(44) Item, minores clerici ad inferiores gradus non admittantur nisi idoneos habeant presentatores, et per testimonium eorumdem admittantur. 
(45) Item, nullus symoniacus, homicida, excommunicatus vel suspensus, usurarius, incendiarius, vel falsarius, vel alias habens canonicum impedimentum ad quoscunque ordines presumat accedere. 
(46) Item, ordinati in Hibernia, Wallia, sive Scotia maxime, vel alias, sine literis nostris commendaticiis sive dimissoriis non admittantur a quoquam ad ordinis sic suscepti executionem in episcopatu nostro, nisi magna necessitas ut cum eis a nobis dispensetur inducat. 
Nec etiam tunc admittantur nisi prius constiterit legitime de eorum ordinatione, vite munditia, pariter et literatura. 
(47) Item, universi rectores ecclesiarum, qui vulgariter dicuntur persone, qui non sunt in sacris ordinibus constituti, ad ordinis celebrationem accedant ut ibi promoveantur ad minus in subdiaconos, et ad hoc frequenter moneantur per archidiaconos et si nevesse fuerit compellantur. 
(48) Item, clerici qui vicarias habent, servatis ordinum debitis et canonicis interstitiis, faciant se promoveri in presbiteros, sicut penam volunt evadere canonicam, et in ecclesiis in quibus vicarias habent personaliter deserviant. 
Idem dicimus de personis admissis ad sua beneficia cum honore deserviendi in propriis personis in eisdem. 
(49) Item, provideant sibi abbates et priores ut monacos sive canonicos tales presentent episcopo ordinandos qui canonico impedimento non fuerint prepediti, sicut proprium volunt evitare periculum; 
et quod in eundo ad ordines et redueundo aliqua religiosa persona et autautentica eis per eosdem preficiatur, sub cuius regimme et custodia regulariter se haveant et honeste. 
(50) Item, prohibemus etiam ut nullus abbas vel prior monacos vel canonicos suos ab aliis episcopis faciat ordinari, nisi cum nostris litteris vel gerentis vices nostras assensum nostrum experimentibus. 
(50a) [1] Et hoc de sacramentis conferendis, recipiendis, et exequendis. 
Item, persone et vicarii infra annum edificent domos in terris ecclesiarum. 
Capellani non transferantur de loco ad locum nisi de assensu sui archidiaconi nec admittantur in archidiaconatu sine assensu archidiaconi.
(51) Archidiaconi et eorum ministri curam habeant et sollicitudinem tam de his que ad sacramentorum pertinent reverentiam, de quibus premissum est, quam de his que inferius sunt subnexa, ut fideliter et irrefragabiliter observentur. 
Transgressores si qui fuerint in huiusmodi prout culpe qualitas exposcit coherceantur. 
(52) Item, iniungimus archidiaconis et eorum officialibus ut in visitationibus ecclesiarum faciendis diligenter conscribi faciant vasa, vestimenta libros, et alia que ad divinum pertinent officium. 
Habeantque nichilominus considerationem ad fabricam ecclesie, et maxime cancelli, si forte indigeat reparatione. 
Si quos autem invenerint defectus in huiusmodi, certum sub gravi pena prefigant terminum infra quem suppleantur. 
Caute etiam per se et per suos inquirant si in parochia in qua officium visitationis inpendunt in rebus vel personis aliquid fuerit corrigendum, et excessus si quos ibidum invenerint vel tunc vel in proximo capitulo corrigant. 
(53) Item, precipimus quod archidiachoni et eorum officiales et decani peratos se exhibeant et strenuos ad exhibendam conquerentibus iustitiam et ad defensionem ecclesiastice libertatis, et pro huiusmodi nichil a quoquam exigatur.
(54) De rebus ecclesie non alienandis. 
Vasa et vestimenta sacrata aut libros ecclesie sibi credite nullus laicis, iudeis vel christianis, inpignorare vel vendere sed nec possessiones vel redditus pingnori obligare vel infeodare seu alio modo alienare presumat, nisi urgens necessitas id deposcat, et prius diocesani episcopi consensus accedat. 
Si quis autem contra presumpserit, et quod fecerit nullas vires optineat et presumptor ecclesia quam lesit taliter spolietur, nisi quod alienaverit, infratempus quod ei diocesanus episcopus assignaverit, suis sumptibus recovaverit. 
Is etiam qui sic beneficia ecclesiastica receperit et commonitus detinere presumpserit excommunicationis sententia feriatur, antequam ea restituat nullatenus absolvendus. 
(55) Item, quamplures, ut non solum filiis et nepotibus suis verum etiam concubinis ministrent patrimonium Iesu Christi, domos in laico feodo edificare presumunt, ad quas ecclesiasticos proventus deportantes, dum proximis sanguinis bona ecclesiastica congregant, iram in die furoris dominisibi ad dampnationem perpetuam thesaurizant. 
Ne igitur de cetero fiat, districtius inhibemus, statuentes ut qui aliter absque necessaria causa et assensu diocesani episcopi fecerit per annum ad minus a perceptione beneficii suspendatur, nisi ad commonitionem episcopi vel archidiaconi sui quod fecerit quam citius emendaverit. 
(56) Item, nullus clericus aliquod beneficium ecclesiasticum alicui laico tradat ad firmam, nec etiam fructus decimarum ante separationem earumdem eidem vendere presumat. 
(57) Item, si quis clericus aliquod beneficium suum in casu licito committere voluerit, statuimus ut illud tali persone committat que velit et valeat domos et edificia ecclesie sustentare et alia onera parrochialia, archidiaconalia, et episcopalia sufficienter sustinere. 
Qui autem sic alterius beneficium acceperit, archidiacono loci presentetur in capitulo et tanquam generalis procurator quo ad illud beneficium pro tempore quo inter eos convereit ibidem statuatur. 
(57a) [2] Ne inclusi aliquo modo constituantur sine licentia episcopi.
Ad hec districtius inhibemus ne inclusi vel incluse constituantur alicubi sine nostra licentia speciali, pensatis sociis, moribus, et qualitate persone, et unde debeat sustentari.
In domibus eorum persone seculares nullatenus hospitentur sine causa honesta et manifesta.
(58) De decimis. 
Decime tam prediales quam alie sine difficultate et diminutione cum omni integritate solvantur secundum quod canonum continent instituta. 
Concedimus etiam quod quilibet parrochialis sacerdos detentores decimarum in parrochia sua potestatem habeat cohercendi et si contumaces fuerint, et commoniti se non correxerint, ipsos excommunicandi. 
(59) Item, nullus laicus quantacumque temporis diuturnitate inmunitatem sibi vendicet a decimarum quarumcumque prestatione cum laicus secundum sacrorum canonum statuta decimas prescribere non possit. 
(60) Item, in prestandis decimis et maxime predialibus nulle deducantur expense. 
(61) De sententiis. 
Sub interminatione anathematis firmiter prohibemus ut nullus constabularius, castellanus, vel cuiuscumque potentis baillivus, possessiones seu bona religiosorum, clericorum, seu quarumcumque ecclesiasticarum personarum ausu temerario presumat invadere aut eos exactionibus iniustis vel oppressionibus quibuscumque indebite contra ecclesiasticam libertatem attemptet molestare. 
Quod si qui contra hanc prohibitionem nostram in proprie salutis dispendium, quod deus avertat, presumpserint, et commmoniti se non correxerint, terras eorum per archidiaconum loci sine dilatione ecclesiastico supponi precipimus interdicto, et tunc demum, si sic ad cor non redierint indurati, pulsatis campanis et accensis candelis, excommunicentur monitione premissa. 
Volumus etiam et districte precipimus ut archidiaconi et eorum ministri, cum fuerint super hoc ab excommunicatoribus requisiti, mutuum sibi ad invicem prestent auxilium in huiusmodi. 
(61a) [3] Prohibemus etiam sub pena interdicti et excommunicationis ne patroni ecclesiarum laici, sive sint Anglici sive alterius nationis, hospitia a clericis beneficiatis extorqueant vel exigant de cetero. 
Interdicimus etiam ipsis clericis ne hospitia sic exacta laicis procurent, et si fecerint, noverint se canonice puniendos.
(62) Item, precipimus ut singulis annis tel vel quater in genere solempniter excommunicentur sortiari, periuri super sofreosancta, incendiarii, usurarii, fures atrociores, intrusores, raptores, falsarii, et malitiose impedientes executionem rationabilium testamentorum, ita quod qui scienter in dispendium cuiuslibet deiurarunt non absolvantur, nec eis penitentia ab aliquo inferiore iniungatur, nisi a nobis vel auctoritate nostra preterquam in articulo mortis; et tunc eis iniungatur quod cum convaluerint, ad nos adeant, a nobis aut aucioritate nostra penitentiam suscepturi. 
(63) De vita et honestate clericorum. 
Ut clericorum mores et actus in melius reformentur, continenter et caste vivere vivere studeant universi, presertim in sacris ordinibus constituti, ab omnilibidinis vitio precaventes. 
Statuimus ut qui deprehensi fuerint incontinentie vitio laborare, prout magis aut minus peccaverint, puniantur secundum canonicas sanctiones. 
Si quis igitur hac de causa suspensus presumpserit divina celebrare, non solum ecclesiasticis beneficiis spolietur, verum etiam pro hac dupplici culpa perpetuo deponatur. 
(64) A crapula et ebrietate omnes clerici diligenter abstineant, unde sibi vinum temperent et se a vino cohibeant, nec ad bibendum quispiam incitetur, cum ebrietas et mentis inducat exilium et libidinis provocet incentium. 
Si quis super hiis se culpabilem exhibuerit, nisi a superiore commonitus satisfecerit competenter, ab beneficio et officio suspendatur. 
(65) Clerici officia vel commercia secularia non exerceant, maxime inhonesta. 
Mimis, ioculatoribus, et histrionibus non intendant, et tabernas prorsus evitent, nisi forte necessitatis causa in itinere constituti. 
Ad aleas vel taxillos non ludant, nec huiusmodi ludis intersint. 
Coronam et tonsuram habeant competentem, et se in ecclesiasticis officiis et aliis bonis studiis exerceant diligenter. 
Pannis rubeis aut viridibus, nec non cappis manucatis aut sotularibus consutitiis seu rostratis, sellis, frenis, calcaribus deauratis non utantur. 
Cappas etiam ad divinum officium manucatas infra ecclesiam nulli gerant, sed nec alibi qui sunt in sacerdotio vel personatibus constituti, nisi iusta causa timoris exegerit habitum transformari. 
(66) De statu monachorum et regularium. 
Minores xviii annis in monasteriis vel regularibus ecclesiis prohibemus admitti, nisi necessaria causa vel evidens utilitas id deposcat, et ad hoc diocesani episcopi vel officialis eius consensus accedat. 
Sic tamen receptis in loco provideatur honesto, et magister qui omni suspicione careat et qui eos regularibus disciplinis instruat deputetur, accendi ad eos aliis fratribus, vel ipsis ad alios, nisi publice, aditu intercluso. 
(67) Item, tam obedientiales regularium ecclesiarum quam prelati maiores reddant quater ad minus in anno coram senioribus fratribus, quos conventus ad hoc deputaverint, de receptis et expensis omnibus rationem, exceptis tamen prelatis qui possessiones habent a monachis vel canonicis separatas. 
(68) Item, abbas capellanos et concubicularios habeat honestos, quos cum necesse fuerit non vereatur habere innocentie sue testes. 
(69) Item, prelati domorum religiosarum corredia sua seu stipendia clericis vel laicis non vendant in perpetuum vel ad tempus, nisi urgens necessitas id deposcat et dyocesani episcopi consensus accedat. 
(70) Item, moniales sicut monachi et canonici regulares in uno dormitorio pariter dormiant, et in uno refectorio simul edant, nec per se cuilibet sed communiter omnibus victualia preparentur, nec alicui earum pro vestibus aut pulmentis dentur denarii, sed abbatissa vel priorissa, per se vel per obedientales suas, in hiis et aliis eis regulariter studeant providere. 
Ad usum autem infirmarum domus aliqua deputetur, in qua ipsis secundum facultatem loci congrue quenecessaria fuerint ministrentur. 
Idemque de monachis et canonicis regularibus et aliis religiosis precipimus observari. 
Insuper inhibemus ne moniales infra septa locorum suorum preter necessarias servientes seculares retineant mulieres. 
(71) Item, nec viris aut mulieribus religionem professis absque superioris licentia egredi liceat septa domus, nec sine certa et honesta causa egrediendi eis licentia concedatur, ita tamen quod nulli claustralium causa orationis aut visitandi parentes exitus pateat, nisi talis fuerit qui petit exire de quo nichil sinistri debeat quis suspicari. 
Quotiens tamen exeundi licentia cuiquam indulgetur, socius ei deputetur et certus dies in quo redeat prefigatur, in quo si redire poterit extra monasterii septa non pernoctet. 
(72) Item, in civitatibus, burgis, seu villis ubi ecclesia conventualis est sui ordinis hospitetur, et si domus non sufficiat ei et vecturis suis, ipse nichilominus si fieri potest de nocte dormiat infra septa monasterii illius. 
(73) Item, si qui regularium temere defenderint offensam fratris sui, parem cum eo subeant disciplinam. 
(74) Item, statuta predecessorum nostrorum sequi volentes, firmiter prohibemus ne viri religiosi ecclesias, illas maxime in quibus sibi ius patronatus vendicant, ad firmam a clericis recipiant, nec aliquam negotiationis speciem audeant exercere. 
(75) Item, priores, cum in conventualibus ecclesiis positi fuerint, non nisi pro manifesta et rationabili causa mutentur, et hoc secundum statuta Lateranensis concilii. 
(76) Item, monachis et canonicis regularibus necnon et monialibus tam vestimenta quam coopertoria interdicimus colorata, nisi fuerint nigro tincta, et cum equitant decentibus sellis ac frenis utantur et subsellis. 
Moniales autem vestibus caudatis et crispatis aut proprii corporis longitudinem excedentibus non utantur, nec pellibus delicatis aut coloratis. 
Nec in velo acus argenteas audeant deportare. 
Nec auctores vel quoscunque versus amatorios post susceptum religionis habitum publice legant vel privatim. 
(77) Item, cum in generali concilio nuper statutum esset ut quilibet regulares in ecclesiis que ad ipsos pleno iure non pertinent presbiteros instituendos episcopis representent, precipimus ut, infra spatium sex mensium a tempore huius sancte synodi computandum, secundum statuta eiusdem concilii presbiteros ydoneos nobis representent ad vicarias competentes in eisdem. 
Quod si non fecerint, nos ex tunc prout iustum fuerit tamquam de beneficiis vacantibus officium nostrum in huiusmodi exequemer. 
(78) [4] Item, concubine sacerdotum et clericorum qui beneficiati fuerint vel qui fuerint infra sacros ordines constituti ecclesiastica careant sepultura, nisi sane se correxerint et incolumes, vel tanta in extremis appareat earum penitentia propter quam non inmerito debeat cum eis dispensari. 
Item, nec recipiantur ad osculum pacis nec ad panem benedictum in ecclesia quamdiu tales eas detineant in domibus suis vel publice extra domos suas. 
Item, si pepererint non purificentur, nisi prestiterint sufficientem cautionem archidiacono vel eius officiali de satisfactione in proximo capitulo post earum purificationem facienda. 
Item, sacerdos in cuius parochia concubina alicuius talium moratur,m si hoc non ostenderit archidiacono vel eius officiali, suspendatur et priusquam relaxetur gravi penitentie subiaceat. 
Item, mulier que convinci poterit quod sacerdos eam carnaliter cognoverit, publicam et solempnem agat penitentiam acsi de adulterio esset convicta, etsi soluta fuerit; si vero desponsata super huiusmodi fuerit convicta, tamquam pro dupplici adulterio puniatur, ne tanti reatus inpunitas aliis transeat in materiam delinquendi.
