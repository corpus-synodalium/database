<?xml version="1.0" ?>
<root>
    <teiHeader>
        <fileDesc>
            <titleStmt>
                <recordID>Record ID: 1477</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage/>
            <languageNote/>
            <langUsage/>
            <creation>
                <origDate/>
                <dateNotes/>
                <origPlaces/>
                <diocese>Canterbury</diocese>
                <province>Canterbury</province>
                <country/>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain/>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>incipit</head>
                <p>Quia non potest ecclesiis dei melius consuli vel consultius provideri quam si circa rectores et ministros earum ut ydonei sint cura diligens habeatur, necessarium duximus hiis qui ad curam nostram specialiter pertinent formam certam statuendo prescribere quam et in se recte vivendo, si recte fuerint ordinati, et in ecclesia sacramenta divina rite tractando, et etiam erga populum laudabiliter se gerendo debeant observare.</p>
            </div>
            <div>
                <head>001</head>
                <p>(1) In primis a ministerio ecclesie et officii sui executione eos cohibere volentes prout condecet qui secundum canones ab ordinibus prohibiti nichilominus ordines licet illicite susceperunt, precipimus quod sacerdotes qui se noverunt servorum filios et preter dominorum suorum conscientiam ordinatos vel de non legitimo matrimonio natos et absque dispensatione episcoporum suorum promotos vel qui fuerunt advocati in causa sanguinis vel executores sevorum aliquando in publicis administrationibus vel homicidium perpetrarunt vel bigami fuerunt vel alias corruptarum mariti fuerunt vel qui excommunicati ordines susceperunt vel excommunicati sive suspensi celebrare presumpserunt vel sortilegium exercuerunt maxime demonibus immolando non exequantur sacerdotis officium donec nostrum super hoc fuerit consilium requisitum.</p>
                <p>Idem dicimus de hiis qui symoniace vel furtive vel per saltum vel extra legitima tempora ordines susceperunt; idem etiam de hiis qui ab episcopis hereticis, scismaticis, vel nominatim excommunicatis, vel a non suis episcopis sunt ordinati preter suorum demandationem prelatorum.</p>
                <p>Idem quoque dicimus de illis qui interventores fuerunt symoniacarum pactionum et labe illa infecti ordines nichilominus susceperunt.</p>
            </div>
            <div>
                <head>002</head>
                <p>(2) De aliis vero qui in susceptione ordinum non peccarunt, precipiendo statuimus ut sacerdotes et clerici beneficiati vel in sacris ordinibus constituti sive beneficiati sint sive non, qui a vitio luxurie penitus debent esse alieni, omnem libidinem fugiant et continenter ac honeste vivant prout ad sacrum eorum ministerium noscitur pertinere.</p>
            </div>
            <div>
                <head>003</head>
                <p>(3) Nec in domibus propriis vel alienis publice concubinas, unde scandalum oriatur, tenere presumant, set eas a se prorsus expellant et longius faciant amoveri, nisi velint simul officio et beneficiis suis contra hoc agendo privari.</p>
            </div>
            <div>
                <head>004</head>
                <p>(4) Moneantur quoque concubine ut recedant ab ipsis; que nisi commonite recedant ab eisdem, post trinam commonitionem, quoniam infamant ecclesiam ab ecclesia expellantur; nec admittantur ad ecclesiastica sacramenta set ab actibus legitimis repellantur ut infames.</p>
            </div>
            <div>
                <head>005</head>
                <p>(5) Quia igitur continentiam servare volentibus non est tutum habitare cum feminis, prohibemus ne sacerdotes vel clerici beneficiati in domibus suis famulas habeant de quibus debeat merito sinistra suspicio oriri.</p>
            </div>
            <div>
                <head>006</head>
                <p>(6) Cum autem sacerdos si peccaverit peccare faciat populum domini et ideo debeat ab omni fornicatione et immunditia se continere, maxime a filia sua penitentiali se contineat, sciens quod in detestatione illius peccati dicitur in canone sic peccare penitentialem suam cognoscentem sicut cognoscentem a se baptizatam vel in baptismo susceptam, pro quo peccato secundum canones quindecim annorum debetur penitentia et postmodum detrusio in monasterium.</p>
            </div>
            <div>
                <head>007</head>
                <p>(7) Inhibemus etiam ne sacerdotes vel quilibet clerici tabernas frequentent vel publicis potationibus aut spectaculis aut ubi turpia et inhonesta cantantur intersint, set si ad convivia fuerint ab honestis personis invitati, ibi sicut et ubique sobrie, modeste, et honeste se habeant, et post prandium sobrie et cito recedant.</p>
                <p>Et si in eisdem quibus intererunt conviviis inhonesta vel turpia narrentur vel cantentur, si non possint prohibere, saltem ita se gerant ne videantur aurem vel animum adhibere.</p>
            </div>
            <div>
                <head>008</head>
                <p>(8) Quia vero non solum luxuriam set et superbiam que omnium malorum radix est et a qua omnis perditio sumpsit initium modis omnibus vitare debent et detestari, statuentes adiungimus ut ipsi sacerdotes et clerici quilibet habitum habeant suo ordini competentem.</p>
                <p>Non manicas aut sotulares habeant rostratos vel laqueatos, nec sacerdotes capis utantur manicatis, nec ipsi sacerdotes vel clerici comam nutriant, set ordinate, circulariter, et decenter tondeantur, et ita in omnibus se habeant ne de superbie vitio notari possint qui aliis esse debent humilitatis exemplum.</p>
            </div>
            <div>
                <head>009</head>
                <p>(9) Volentes quoque ab eisdem pestem avaritie extirpare, prohibemus ne turpia lucra sectentur et ne aliquam negotiationis speciem audeant excercere.</p>
            </div>
            <div>
                <head>010</head>
                <p>(10) Nullus quoque eorum secularem administrationem excerceat ex qua eum oporteat laice persone actus sui reddere rationem.</p>
                <p>Nec advocati sint sacerdotes vel clerici in foro seculari nisi vel causas proprias vel causas miserabilium prosequantur personarum.</p>
            </div>
            <div>
                <head>011</head>
                <p>(11) Provideant autem sacerdotes parochias regentes ne vicinis ecclesiis sint dampnosi, recipiendo iniuste parochianos earum.</p>
                <p>Sint autem secundum redditus suos hospitales et erga pauperes non avari.</p>
            </div>
            <div>
                <head>012</head>
                <p>(12) Nullus etiam sacerdos post lapsum, antequam sacerdoti penitens confiteatur, ad altare presumat accedere celebraturus, si copiam habuerit sacerdotis.</p>
            </div>
            <div>
                <head>013</head>
                <p>(13) Quilibet autem sacerdos de consensu domini archiepiscopi suum habeat confessorem, et in quolibet capitulo duo sint confessores quibus, a domino archiepiscopo constitutis, eiusdem capituli sacerdotes sua possint peccata confiteri.</p>
                <p>Si qua vero fuerint dubia que per eos expediri nequeant, vel si quis de sacerdotibus eis ob aliquam causam noluerit peccata sua confiteri, ad principales penitentiarios domini archiepiscopi recurrant.</p>
                <p>Si vero neutri eorum suum voluerit revelare peccatum, ad archiepiscopum veniat ut vel ei confiteatur vel sibi ab ipso alius assignetur cui velit et valeat confiteri.</p>
            </div>
            <div>
                <head>014</head>
                <p>(14) Ad hec quia cum mangna reverentia, devotione, et munditia tractanda sunt ecclesiastica sacramenta et maxime sacramentum redemptionis nostre, scilicet corporis et sanguinis domini, statuimus ut presbiteri, circa ea que ad substantiam sacramenti corporis et sanguinis domini pertinent, sint diligentes et intenti, provisuri quod eucaristia in munda pixide conservetur, nec ultra vii dies serventur hostie consecrate, post solutum scilicet interdictum, set septimana qualibet in die dominica innoventur, ita quod post perceptionem consecrate recenter hostie ante sumptionem sanguinis dominici, reservate hostie a missam celebrante sumantur.</p>
                <p>Habeaturque certitudo circa hostiam ipsam consecratam ut non sumatur non consecrata pro consecrata.</p>
            </div>
            <div>
                <head>015</head>
                <p>(15) Nec in celebratione misse hostiam consecratam pacem daturus ori suo sacerdos admoveat, quia ante perceptionem eam ore suo tangere non licebit.</p>
                <p>Si vero de patena sicut quidam faciunt eam sumat, post celebrationem misse tam patenam quam calicem faciat aqua perfundi, vel solum calicem si eam non sumat de patena.</p>
                <p>Habeatque sacerdos iuxta altare pannum mundissimum alio panno undique circumdatum, et honeste ac decenter coopertum, sicut habetur in quibusdam ecclesiis, quo post susceptionem sacramenti salutaris digitos cum labiis tergat ablutos.</p>
            </div>
            <div>
                <head>016</head>
                <p>(16) Si vero sacerdos necesse habeat aliquando bis in una die celebrare, quod nisi die Nativitatis et Resurectionis dominice vel quando corpus aliquod est in ecclesia tumulandum vel alia evidens necessitas urgeat fieri prohibemus, post primam celebrationem et sanguinis susceptionem nichil infundatur calici quod a celebrante sumatur, set tantum post celebrationem subsequentem.</p>
                <p>Post primam vero celebrationem diligentissime absorbeantur stille de calice, et quod fuerit digitis in calice superfusum reservetur in vase mundo ad id specialiter deputato, et post secunde misse celebrationem sumatur, nisi forte in prima celebratione assit diaconus vel alius minister honestus qui loturam illam sumere possit absque conscientie sue lesione.</p>
                <p>In sacramento autem sanguinis dominici maior pars vini et modicum aque ponatur.</p>
            </div>
            <div>
                <head>017</head>
                <p>(17) Hiis adicimus ut cum ad egrum fuerit eu caristia deferenda, habeat sacerdos aliam pixidem mundam et honestam in qua bursa sit linea, mundissima et honesta, et in ea deferat corpus dominicum ad egrotos lintheo mundo superposito et lucerna precedente, nisi eger valde remotus fuerit, et cruce similiter si fieri potest, nisi crux forte fuerit apud egrum, precedente quoque tintinnabulo post solutionem interdicti, ad cuius sonitum excitetur devotio audientium.</p>
                <p>Habeatque sacerdos semper secum orarium quando cum eucaristia, sicut diximus, vadit ad egrum; et si eger remotus non fuerit, in superpellicio ad ipsum decenter accedat.</p>
                <p>Habeatque vas argenteum vel stangneum ad hoc specialiter deputatum, quod semper secum ad egrum vadens deferat, ut in eo egro dare valeat post sumptam ab eo eucaristiam suorum loturam digitorum.</p>
            </div>
            <div>
                <head>018</head>
                <p>(18) Ad hec precipimus ut quelibet ecclesia habeat calicem argenteum cum aliis vasis decentibus et honestis, sindonem mundam et candidam amplitudinis congruentis, lintheamina et alia ornamenta que ad altaris officium spectant honesta, libros ad psallendum et legendum ydoneos et sacerdotalia vestimenta sufficientia pariter et honesta, et qui ministrant sacerdoti in altari superpelliciis induantur.</p>
            </div>
            <div>
                <head>019</head>
                <p>(19) Precipimus autem quod omnes habeant canonem misse secundum consuetudinem ecclesie Cantuariensis correctum, et ut verba canonis in missa rotunde dicantur et distincte.</p>
                <p>Similiter et omnes hore et omnia officia aperte et distincte dicantur, ita quod ex festinatione nimia non precidantur vel sincopentur.</p>
                <p>Quod si observatum non fuerit, sacerdotes hoc non observantes usque ad condignam satisfactionem suspendantur.</p>
            </div>
            <div>
                <head>020</head>
                <p>(20) Ad hec prohibemus ne calices ecclesiarum vel vasa altaris seu vestes vel libri ecclesiastici vel etiam tenementa ecclesiastica vendantur vel pingnori obligentur vel aliquo modo alienentur ab ecclesiis nisi in casibus concessis et de conscientia archiepiscopi, forma canonica observata.</p>
                <p>Si vero secus actum fuerit, irritetur.</p>
            </div>
            <div>
                <head>021</head>
                <p>(21) Ecclesie etiam vel altaria citra conscientiam domini archiepiscopi vel officialis sui ad firmam alicui non tradantur.</p>
                <p>Nec laici eas vel quascumque decimas ad firmam aliquatenus teneant.</p>
            </div>
            <div>
                <head>022</head>
                <p>(22) Statuimus etiam ut pensiones ecclesiarum veteres sine assensu nostro non augeantur nec nove inponantur eisdem.</p>
                <p>Si qui vero contra hoc statutum egerint, pensiones in priorem statum auctoritate nostra noverint reducendas, et se propter hoc nichilominus pena canonica puniendos.</p>
            </div>
            <div>
                <head>023</head>
                <p>(23) Ad hec prohibemus districtius ne sacerdotes ingnoti, de quorum ordinatione non constat, ad divinorum celebrationem deserviendo ecclesiis admittantur, nisi de licentia nostra, cum per litteras testimoniales vel testimonium bonorum virorum nobis de eorum ordinatione fuerit sufficienter fides facta.</p>
            </div>
            <div>
                <head>024</head>
                <p>(24) Moneantur autem rectores ecclesiarum ne capellanos suos annuales sine causa rationabili studeant amovere.</p>
            </div>
            <div>
                <head>025</head>
                <p>(25) Similiter prohibemus ne excommunicatum aliquem vel interdictum vel alienum parochianum laicum in preiudicium proprii sacerdotis vel ad sepulturam vel ad communionem eucaristie scienter aliquis sacerdos admittat, et precipue in solempnitate Pascali.</p>
            </div>
            <div>
                <head>026</head>
                <p>(26) Prohibemus etiam ne pro annualibus vel tricennalibus vel septennalibus missarum faciendis laici vel clerici dare aliquid vel legare in testamento cogantur; et ne super hiis aliqua pactio vel exactio vera vel sub aliqua specie palliata a sacerdotibus vel aliis mediatoribus fiat; et ne superflua multitudine talium annualium se onerent sacerdotes, ad que explenda honeste sufficere non possint et propter que eos oporteat sub certo pretio habere conductitios sacerdotes vel ea aliis vendere facienda.</p>
            </div>
            <div>
                <head>027</head>
                <p>(27) Prohibemus quoque ne quis sacerdos sine mandato superioris aut eius qui in parochia curam animarum habet, confessiones recipiat, omissis propriis sacerdotibus vel contemptis, nisi in articulo necessitatis.</p>
            </div>
            <div>
                <head>028</head>
                <p>(28) De baptismate vero et penitentia precipimus quod diaconi penitentias dare vel baptizare non presumant nisi in dupplici necessitate, videlicet quia sacerdos non potest vel absens est vel stulte non vult, et mors iminet puero vel egroto.</p>
            </div>
            <div>
                <head>029</head>
                <p>(29) Si vero instante mortis articulo puer baptizetur a laico, quod fieri potest in necessitate vel a patre vel a matre absque matrimonii preiudicio, sequentia inmersionem per sacerdotem expleantur.</p>
            </div>
            <div>
                <head>030</head>
                <p>(30) In baptismo vero maris duo mares et una femina suscipiant baptizatum; a duabus vero feminis et uno mare femina suscipiatur in baptismo.</p>
                <p>Baptisterium habeatur in qualibet ecclesia baptismali lapideum, vel aliud competens, quod decenter operiatur et reverenter conservetur, ita quod in alios usus non convertatur.</p>
                <p>Aqua vero ubi baptizatus fuerit puer ultra viii dies in baptisterio non servetur.</p>
                <p>Si vero puer qui creditur moriturus domi fuerit cum festinatione ut contingere solet baptizatus, aqua propter reverentiam baptismi vel fundatur in ingnem vel ad ecclesiam in baptisterium deferatur.</p>
            </div>
            <div>
                <head>032</head>
                <p>(32) Si vero pueros cum sale contingat expositos inveniri, baptizentur; si vero sine sale inveniantur expositi et utrum baptizati fuerint dubitetur, baptizentur; ita tamen quod ante prolationem istorum verborum: Ego baptizo te in nomine patris et filii et spiritus sancti, que sola sunt de substantia baptismi et sola debent cum intentione baptizandi proferri, hec a baptizante verba dicantur, nominante baptizandum et dicente: Ego non intendo te rebaptizare, set si baptizatus non es, ego baptizo te, etc.</p>
            </div>
            <div>
                <head>033</head>
                <p>(33) Similiter de confirmatione, si dubitetur, conferatur quia dici non debet iteratum quod nescitur fuisse collatum.</p>
            </div>
            <div>
                <head>034</head>
                <p>(34) Quia quilibet christianus adultus dominicam orationem, scilicet Pater noster, et simbolum apostolorum, scilicet Credo in deum, scire debet, precipimus quod quilibet sacerdos parochianos suos ut hec addiscant studeat ammonere.</p>
            </div>
            <div>
                <head>035</head>
                <p>(35) Commoneat etiam quilibet sacerdos parochianos suos ut in ecclesia orationibus vacent, non clamoribus, non vanis confabulationibus.</p>
            </div>
            <div>
                <head>036</head>
                <p>(36) Femine etiam moneantur ut pueros suos caute alant, et iuxta se de nocte non collocent teneros ne opprimantur.</p>
            </div>
            <div>
                <head>037</head>
                <p>(37) Et cum eis ad baptismum festinent et ad confirmationem.</p>
                <p>Quibus etiam publice proponatur in ecclesia quod nisi infra annum puer fuerit confirmatus, tam pater quam mater ab ingressu ecclesie suspendetur.</p>
            </div>
            <div>
                <head>038</head>
                <p>(38) Si quis autem cum sit pubes non fuerit confirmatus, ipse etiam cum patre et matre ab ingressu ecclesie suspendetur donec confirmetur.</p>
            </div>
            <div>
                <head>039</head>
                <p>(39) Instruat quoque quilibet sacerdos parochianos suos formam verborum baptizandi quando ea dicere debent scilicet in inmersione pueri, et quid agere debeant in confirmatione et post confirmationem.</p>
            </div>
            <div>
                <head>040</head>
                <p>(40) Precipimus autem, sacrorum canonum statuta sequentes, ut sacerdotes in penitentia danda diligenter attendant qualitatem scilicet persone, quantitatem delicti, tempus, locum, causam, moram in peccato factam, devotionem animi penitentis; et ut penitentia talis iniungatur uxori unde non reddatur marito suo suspecta de aliquo occulto crimine et enormi.</p>
                <p>Idem de marito observetur.</p>
            </div>
            <div>
                <head>041</head>
                <p>(41) Non iniungatur autem laicis in penitentia quod missas celebrari faciant pro suorum remissione peccatorum.</p>
            </div>
            <div>
                <head>042</head>
                <p>(42) Confessiones autem mulierum audiantur in propatulo quantum ad visum hominum, non quantum ad auditum.</p>
            </div>
            <div>
                <head>043</head>
                <p>(43) Moneantur laici statim in principio Quadragesime vel pluries in anno cito post lapsum confiteri, et ut ter in anno, scilicet in Pascha, Natali, Pentecoste, communicent, prius tamen preparati per aliquantulam abstinentiam de consilio sacerdotis faciendam et per confessionem.</p>
            </div>
            <div>
                <head>044</head>
                <p>(44) In confessionibus vero non nimis perspicaciter scrutentur plebem suam sacerdotes nec nimis facile aut negligenter pertranseant.</p>
            </div>
            <div>
                <head>045</head>
                <p>(45) Moneantur autem laici quod reverenter se habeant in consecratione eucharistie, et flectant genua maxime tempore quando post elevationem hostia sacra dimittitur.</p>
            </div>
            <div>
                <head>046</head>
                <p>(46) Prohibemus autem ne communio eucharistie detur secreto impenitenti, cum publice et instanter petenti danda sit, nisi publicum sit ipsius penitentis delictum.</p>
            </div>
            <div>
                <head>047</head>
                <p>(47) Decimas autem de omnibus que per annum renovantur dandas decrevimus, ita ut occasione mercedis servientium vel messorum ecclesie decima parte non frustrentur.</p>
                <p>Detentores vero decimarum, si semel, secundo, et tertio commoniti, excessum suum non emendaverint, usque ad satisfactionem condignam anathematis vinculo feriantur.</p>
            </div>
            <div>
                <head>048</head>
                <p>(48) Cum autem hii qui decimas detinuerunt vel surripuerunt ad penitentiam accesserint, non admittantur nisi per se vel per manum sacerdotis ei cui decime debentur satisfaciant competenter.</p>
            </div>
            <div>
                <head>049</head>
                <p>(49) Excommunicatio non passim et absque delectu fiat, sed premissa canonica ammonitione. Singulis autem annis in tribus solemnibus festivitatibus, scilicet die Natalis, die Pentecostes, die Assumptionis beate Marie, excommunicentur in genere solemniter sortiarii, testes periuri super sacrosancta, incendiarii, usurarii, raptores publici, malitiose impedientes executionem rationabilium testamentorum, et contumaces decimarum detentores; ita quod testes qui scienter peierant super sacrosancta propter lucrum proprium vel damnum aliorum non absolvantur, nec eis ab aliquo penitentia iniungatur nisi ab archiepiscopo vel eius auctoritate preterquam in mortis articulo; et tunc eis iniungatur ut ex quo convaluerint adeant dominum archiepiscopum, penitentiam ab eo suscepturi.</p>
            </div>
            <div>
                <head>050</head>
                <p>(50) Inhibeatur etiam omnibus ne pingnus, ubi nichil de sorte minuitur, retineant postquam de fructibus sortem receperint, deductis expensis.</p>
            </div>
            <div>
                <head>051</head>
                <p>(51) Ad hec prohibemus ne sine litteris nostris ad fidelium elemosinas postulandas aliquis admittatur predicator.</p>
                <p>Nec si litteris nostris aliquis munitus adveniat ad predicandum admittatur, nisi littere nostre nomen eius exprimant et expresse contineant quod ei dederimus licentiam predicandi.</p>
                <p>Negotium vero vel necessitatem tantummodo pro qua advenerit bene poterit populo demonstrare, licet predicandi licentiam non habeat, dumtamen litteris nostris, ut diximus sit munitus.</p>
                <p>Volumus autem ut sacerdos ecclesie in qua predicatur pecuniam collectam accipiat, et salvo custodiat sub duorum virorum testimonio fidedignorum, quousque de mandato nostro vel officialis nostri illi loco ad quem facta est collectio conferatur.</p>
            </div>
            <div>
                <head>052</head>
                <p>(52) Prohibemus autem ne pro iustitia facienda, differenda, vel acceleranda aliquid accipiatur, et ne pro aliquo spirituali aliquid ex pactione promittatur, detur, vel accipiatur.</p>
                <p>Quod si fiat tam dans quam accipiens sententia excommunicationis se noverint innodandos.</p>
            </div>
            <div>
                <head>053</head>
                <p>(53) Ad hec prohibemus ne vir contrahat cum aliqua consanguinea olim uxoris sue, similiter nec uxor cum aliquo consanguineo quondam viri sui.</p>
                <p>Nec susceptus in baptismo contrahat cum filia baptizantis vel suscipientis ante vel post genita.</p>
            </div>
            <div>
                <head>054</head>
                <p>(54) Nec contrahatur matrimonium inter personas incognitas, nec sine trina denuntiatione in ecclesia publicata; nec clandestina contrahantur matrimonia sed publice in facie ecclesie et presente sacerdote. Si vero secus factum fuerit, non admittatur in ecclesia nisi de speciali auctoritate domini archiepiscopi. Sacerdos autem qui contra statuti huius nostri formam aliquos matrimonio copulaverit, ab omni officio suspendatur nec relaxetur nisi de speciali mandato nostro.</p>
            </div>
            <div>
                <head>055</head>
                <p>(55) Prohibeat autem quilibet sacerdos publice omnibus de parrochia sua ne clanculo fidem prestent de matrimonio contrahendo, sed publice coram testibus idoneis qui fidem prestitam valeant si necesse fuerit comprobare; proponatque eis premonendo quod sibi precaveant;</p>
                <p>quia si talem fidem carnalis copula subsequatur, ecclesia pro matrimonio hoc habebit, et faciet tanquam matrimonium observari.</p>
            </div>
            <div>
                <head>056</head>
                <p>(56) Diffamati fama publica vel verisimilibus indiciis super crimine aliquo, de quo vinci non possunt, moneantur semel, secundo, et tertio ut confiteantur et satisfaciant.</p>
                <p>Si vero incorrecti in negatione perstiterint, indicatur eis purgatio, que occasione captande peccunie de die in diem nullatenus differatur, sed statim primo die, si parata fuerit, recipiatur et canonicum numerum non excedat.</p>
                <p>Archidiaconus seu officialis vel decanus contra hoc statutum veniens se noverit ab officio suspendendum, nec sine speciali auctoritate domini archiepiscopi relaxandum.</p>
            </div>
            <div>
                <head>057</head>
                <p>(57) Moneat quoque quilibet sacerdos inclusum, si habeat in parrochia sua, ne mulierculam aliquam recipiat in hospitio de nocte.</p>
                <p>Prohibeat autem quilibet sacerdos parrochianis suis sub interminatione anathematis ne diebus dominicis mercata frequentent, dimissis ecclesiis suis, apud quas debent convenire, maxime diebus illis, et orationi intendere ac officium ecclesiasticum et verbum dei audire, quod non faciunt aliquo die in septimana nisi rarissime, cum magne fiunt festivitates feriarum.</p>
            </div>
            <div>
                <head>059</head>
                <p>(59) Commoneat sacerdos quilibet mulieres pregnantes parrochie sue ut, cum tempus partus sui sibi instare intelligunt, sibi provideant quod aquam promtam habeant et paratam, et hoc propter imminens pueri periculum.</p>
                <p>Et loquantur cum sacerdote de confessione, ne subito preoccupate non possint cum voluerint habere copiam sacerdotis.</p>
            </div>
            <div>
                <head>060</head>
                <p>(60) Ad hec prohibemus ne choree vel turpes et inhonesti ludi qui ad lasciviam invitent in cimiteriis vel ecclesiis agantur, et ne ibi tractentur cause seculares ex consuetudine, et maxime tales in quibus agatur de iudicio sanguinis.</p>
                <p>Prohibemus quoque ne denuntiatio scotallorum fiat in ecclesiis vel per sacerdotem extra.</p>
            </div>
            <div>
                <head>061</head>
                <p>(61) Statuta vero bone memorie H. predecessoris nostri pro utilitate ecclesiarum et clericorum de procuratione archidiaconi et officialis sui provisa ad presens nolumus immutari.</p>
                <p>Ea tamen ut ad memoriam reducantur in hac volumus synodo recitari, que sunt: archidiaconi in archidiaconatu Cantuariensi, ecclesias de quibus ad procurationem est admittendus visitans, septimum equorum numerum non excedat; officialis vero loco eius ad procurationem admittendus tribus equis vel ad plus quatuor sit contentus.</p>
                <p>Ecclesia vero cuius fructus valent per annum xx marcas et amplius semel in anno archidiaconum procurabit; que vero decem marcas et amplius usque ad xx valet archidiaconum semel in biennio vel officialem suum semel in anno procurabit; ibi vero semel in biennio officialis procurationem habebit ubi redditus ecclesie annuatim v marcas et amplius usque ad x valere posse noscuntur.</p>
            </div>
            <div>
                <head>explicit</head>
            </div>
        </body>
    </text>
</root>
