<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Aosta</title>
                <recordID>0970</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1280</origDate>
                <dateNotes/>
                <origPlace>Aosta</origPlace>
                <diocese>Aosta</diocese>
                <province>Tarentaise</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 970</p>
                <p>Year: 1280</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Aosta</p>
                <p>Diocese: Aosta</p>
                <p>Province: Tarentaise</p>
                <p>CountryModern: Italy</p>
                <p>Latitude: 45.733333</p>
                <p>Longitude: 7.316667</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Simon de Duin</p>
                <p>IssuingAuthorityAlt: Simon de Duingt</p>
                <p>RegnalStart: 1275</p>
                <p>RegnalEnd: 1283</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Amiet, Le pontifical dâ€™Emeric de Quart, pp196-208</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Hard Copy Scan</p>
                <p>OCR: None</p>
                <p>Transcription: Reviewed </p>
                <p>GeneralNotes: 58 decisions; 44 statutes inspired by Eudes de Sully (in some places verbatim), the remainder apparently additions to an initial corpus</p>
                <p>BiblioRefs: Avril, Premiers statuts parisiens</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>(1)[1] Hic incipiunt statuta synodalia que utuntur in ecclesia Augustensi.</p>
                    <p>Sacerdotes ieiunii intrent synodum.</p>
                    <p>In ieiunio enim et oratione debet synodus celebrari.</p>
                </div>
                <div>
                    <head>Capitulum 2</head>
                    <p>(2) De habitu clericorum.</p>
                    <p>Induti albis et stolis intrent in synodum.</p>
                    <p>Item habeant supertunicalia clausa sine punctis cum in publicum exeunt ut eorum habitus a laicorum habitu discernatur.</p>
                </div>
                <div>
                    <head>Capitulum 3</head>
                    <p>(3) De tonsura sacerdotum et clericorum.</p>
                    <p>Item statuimus et ordinamus quod omnes sacerdotes et clerici tonsuram clericalem et circumcisionem capillorum deferant congruentem cum scriptum sit in canone quod de tonso capite et patentibus auribus incedere clerici debeant.</p>
                    <p>Contrarium vero facientes penam XX solidorum incurrant sine misericordia aliqua.</p>
                    <p>Item statuimus quod omnes curati ecclesiarum parochialium infra festum sancti Michaelis omnia statuta synodalia penes se habeant et secum deferant ad synodum subsequentem.</p>
                    <p>Quod si non fecerint eos pena XX solidorum sine misericordia condempnamus.</p>
                </div>
                <div>
                    <head>Capitulum 4</head>
                    <p>(4) De causis.</p>
                    <p>Nec causas adducant ad synodum aut alia negotia que non pertinent ad synodum nec si tunc muniant cum synodo debent interesse.</p>
                </div>
                <div>
                    <head>Capitulum 5</head>
                    <p>(5) Quod omnes veniant.</p>
                    <p>Omnes presbiteri maxime curam animarum habentes veniant ad synodum.</p>
                    <p>Et si gravi detenti infirmitate vel alia necessitate inevitabili venire non poterunt capellanum suum mittant aut clericum loco sui.</p>
                    <p>Item si personaliter ad synodum non venerint nec legittimam necessitatem pretendent penam interdicti et LX solidorum incurrant illa vice.</p>
                </div>
                <div>
                    <head>Capitulum 6</head>
                    <p>(6) Quod honeste se habeant.</p>
                    <p>Rubrica.</p>
                    <p>In eundo et redeundo a synodo honeste ambulent et honeste querant hospicia et in eis circumspecte se habeant ne status clericorum vertatur populo in obprobrium et contemptum.</p>
                </div>
                <div>
                    <head>Capitulum 7</head>
                    <p>(7) De reverencia sacramentorum.</p>
                    <p>Honor magnus et reverencia debita singulis sacramentis sancte ecclesie precipue a sacerdotibus et clericis exhibeatur et ut laici similiter exhibeant frequenter eos sacerdotes moneant et hortentur.</p>
                </div>
                <div>
                    <head>Capitulum 8</head>
                    <p>(8) De baptismo.</p>
                    <p>Baptismus cum reverencia et honore celebretur et cum magna cautela maxime in distinctione et prolatione verborum in quibus tota virtus sacramenti consistit et salus puerorum scilicet: N. ego te baptizo in nomine Patris et Filii et Spiritus Sancti Amen.</p>
                    <p>Et in romano similiter sub hac eadem forma proferuntur.</p>
                    <p>Doceant frequenter sacerdotes laicos baptizare debere pueros in necessitate eciam mulieres et eciam patrem et matrem pueri in summa necessitate.</p>
                    <p>Semper sacerdos interroget laicum cum in necessitate baptizaverit puerum quid dixerit et quid fecerit.</p>
                    <p>Et si invenerit laicum discrete et modo debito baptizat se et formam verborum in romano protulisse integre approbet factum.</p>
                    <p>Sin autem baptizet puerum.</p>
                </div>
                <div>
                    <head>Capitulum 9</head>
                    <p>(9) De custodia fontis et crismatis.</p>
                    <p>Fontes sub sera clausi custodiantur et eucharistia propter sortilegia.</p>
                    <p>Crisma similiter et sacrum oleum sub clave serventur [2] hoc sub pena XX solidorum pro qualibet vice quod contrarium fieret.</p>
                </div>
                <div>
                    <head>Capitulum 10</head>
                    <p>(10) De patrinis.</p>
                    <p>Ad levandum puerum de fonte tres ad plus recipiantur.</p>
                    <p>Quod autem amplius est a malo est.</p>
                </div>
                <div>
                    <head>Capitulum 11</head>
                    <p>(11) De crismatione.</p>
                    <p>Sacerdotes moneant populum de confirmatione puerorum post baptismum enim debet suscipi sacramentum confirmationis.</p>
                    <p>Quod si confirmandus adultus fuerit confiteatur prius et postea confirmetur.</p>
                    <p>Et tunc possunt mutari nomina pueris si velint in confirmationem.</p>
                </div>
                <div>
                    <head>Capitulum 12</head>
                    <p>(12) De vestibus altaris.</p>
                    <p>Lintheamina altaris et indumenta sepe abluantur ad reverenciam Salvatoris nostri et tocius curie celestis que cum eo presens est quociens missa celebratur [3] et hoc in pena XX solidorum quocienscumque contrarium fieret.</p>
                </div>
                <div>
                    <head>Capitulum 13</head>
                    <p>(13) De vasis altaris.</p>
                    <p>Calices et ampulle vini et aque in ministerio altaris munde et integre habeantur [4] nec vinum ultra I diem et offertur observetur in pena X solidorum.</p>
                    <p>Et similiter ampulle crismatis et olei sancti.</p>
                </div>
                <div>
                    <head>Capitulum 14</head>
                    <p>(14) De commonitione egrorum [5] et reverencia portandi Corpus Christi.</p>
                    <p>Non permitteant diaconibus presbiteri deferre infirmis sanctum Corpus Christi nisi in necessitate cum sacerdos fuerit absens.</p>
                    <p>Sed semper sacerdos cum magna reverencia et maturitate deferat in pixide eburnea vel alia decenti bene clausa propter casum et cum lucerna precedente cantantes VII psalmos cum letania pro infirmo eundo et redeundo.</p>
                    <p>Et si via longa fuerit addant XV psalmos et alias orationes.</p>
                    <p>Sic enim persolvunt infirmo debitum et audientes invitant ad exhibendam Deo reverenciam et honorem.</p>
                    <p>Frequenter laici moneantur ut ubicumque viderint Corpus Domini statim genua flectant et tamquam Domino creatori suo iunctis manibus quousque transierit supplicent orando.</p>
                    <p>[6] Item inhibemus ne aliquis Corpus Christi latenter deferre presumat ad infirmum sub pena interdicti.</p>
                    <p>Et clericum ducant secum cum caligis et superpellicio in pena XX solidorum.</p>
                    <p>[7]Nec portantes crucem ad processionem in pena XX solidorum.</p>
                </div>
                <div>
                    <head>Capitulum 15</head>
                    <p>(15) De habitu ministrorum.</p>
                    <p>Nullus clericus permittatur servire altari nisi cum superpellicio aut cappa clausa.</p>
                </div>
                <div>
                    <head>Capitulum 16</head>
                    <p>(16) Ne quis sacerdos missam bis in die celebret.</p>
                    <p>Nullus bis in die missam audeat celebrare nisi in magna necessitate scilicet cum aliquis moritur.</p>
                    <p>Tunc curati et eciam vicarii et vicini</p>
                    <p>sacerdotes possunt ante ablucionem post primam missam secundam celebrare si fuerint requisiti.</p>
                    <p>Et hoc sub pena X solidorum quorum accusator habet IIII solidos.</p>
                    <p>Nullus antequam matutinas canonicas dixerit et primam presumat aliqua necessitate missam celebrare.</p>
                    <p>Omnes devote et non festinanter in horis dicant psalmos et alia officia.</p>
                    <p>Statim post vesperas dicant capellani in ecclesia completorium.</p>
                </div>
                <div>
                    <head>Capitulum 17</head>
                    <p>(17) De confessione.</p>
                    <p>Sacerdos circa confessionem maximam curam adhibeant et cautelam scilicet ut diligenter inquirant peccata usitata singillatim.</p>
                    <p>Inusitata autem nonnisi a longe per aliquam circumstanciam sic tamen ut expertis detur materia confitendi.</p>
                </div>
                <div>
                    <head>Capitulum 18</head>
                    <p>(18) De loco confitendi.</p>
                    <p>Ad audiendam confessionem communiorem locum sibi in ecclesia eligant sacerdotes ut communiter ab omnibus videri possint.</p>
                    <p>Et in locis abditis et occultis aut extra ecclesiam nullus recipiat confessiones nisi in magna necessitate vel infirmitate.</p>
                </div>
                <div>
                    <head>Capitulum 19</head>
                    <p>(19) Qualiter se habeat ibi sacerdos in confessione.</p>
                    <p>In confessione sacerdos vultum habeat humilem et oculos ad terram ne faciem respiciat confitentis maxime mulieris et ei persuadeat ut integre confiteatur.</p>
                    <p>Aliter enim dicat nil valere.</p>
                </div>
                <div>
                    <head>Capitulum 20</head>
                    <p>(20) Quod interroget confitentem.</p>
                    <p>Audita confessione sacerdos interroget confitentem an ab omni velit abstinere mortali.</p>
                    <p>Aliter eum non absolvat nec iniungat satisfactionem ne confidat se moneat ut interim agat quicquid boni potest ut Deus cor illius ad veram et plenam penitenciam illustret.</p>
                </div>
                <div>
                    <head>Capitulum 21</head>
                    <p>(21) De satisfactione.</p>
                    <p>In iniungendis satisfactionibus parvis sibi caveant sacerdotes quia secundum quantitatem culpe et possibilitatem confitentis et satisfactio debet estimari.</p>
                    <p>Alioquin quod minus est requiretur ab eis.</p>
                    <p>In usura furto rapina valde sibi caveant ne aliquis iniungat satisfactiones scilicet missarum elemosinarum et huiusmodi priusquam reddiderint ablata.</p>
                    <p>Non enim dimittetur tale peccato nisi prius restituatur ablatum.</p>
                </div>
                <div>
                    <head>Capitulum 22</head>
                    <p>(22) De commonitione ad confessionem.</p>
                    <p>Frequencius moneant populum ad confessionem et precipue ab initio quadragesime instanter precipiant omnes generaliter ad confitendum venire.</p>
                </div>
                <div>
                    <head>Capitulum 23</head>
                    <p>(23) De eodem.</p>
                    <p>In confessione sibi caveant sacerdotes ne inquirant nomina personarum cum quibus peccaverunt sed circumstancias tamen et quantitates.</p>
                </div>
                <div>
                    <head>Capitulum 24</head>
                    <p>(24) De confessione non revelanda.</p>
                    <p>Nullus sacerdos ira vel odio vel eciam in morte alicuius audeat revelare confessionem signo vel verbo generaliter vel specialiter ut dicendo quales estis scio.</p>
                    <p>Et si revelaverit absque misericordia debet degradari.</p>
                </div>
                <div>
                    <head>Capitulum 25</head>
                    <p>(25) De matrimonio.</p>
                    <p>Matrimonium cum honore et reverencia celebretur et in facie ecclesie non cum risu et ioco ne contempnatur.</p>
                    <p>Et antequam fiat semper in tribus dominicis aut tribus festivis diebus a se distantibus quasi tribus edictis perquirat sacerdos a populo sub pena excommunicacionis de legitimatione sponsi et sponse qui debent coniungi et ante fidem datam de contrahendo matrimonio.</p>
                    <p>Et ante hec tria edicta nullus audeat aliquomodo matrimonium celebrare.</p>
                    <p>Et quicumque interfuerit matrimonio clandestino tres processiones faciat exutus supertunicali et discalciatus antequam absolvatur ita quod viri in camisia et mulieres in tunica vadant.</p>
                </div>
                <div>
                    <head>Capitulum 26</head>
                    <p>(26) De contrahendo.</p>
                    <p>Prohibeant presbiteri laicis ne dent sibi fidem mutuo de matrimonio contrahendo nisi coram sacerdote et loco celebri scilicet ante ianuam ecclesie et coram pluribus.</p>
                </div>
                <div>
                    <head>Capitulum 27</head>
                    <p>(27) Quid prohibeant.</p>
                    <p>Semper in nupciis prohibeant per excommunicationem sortilegia fieri.</p>
                    <p>Malefici quoque excommunicentur et celantes consanguinitatem et alia impedimenta matrimonii ut votum ordinem disparem cultum et compaternitatem que tantum IIII a matrimonio personas excludunt scilicet compatrem et commatrem et fratrem vel sororem spiritualem scilicet filium vel filiam patrini quo mediante compaternitas trahitur.</p>
                    <p>Nullus sacerdos in casu dubio audeat perficere matrimonium episcopo inconsulto sed ad eum referat omnes dubietates.</p>
                </div>
                <div>
                    <head>Capitulum 28</head>
                    <p>(28) Ut nil propter sacramenta exigatur quia symonia est.</p>
                    <p>Prohibetur districte sub excommunicationis pena ut nullus sacerdos aut capellanus exigat aliquid ante benedictionem nupcialem sive pro testimonio conferendo sive pro matrimonio celebrando occasione ferculorum que in nupciis debentur.</p>
                    <p>Celebrato autem matrimonio si consuetudo fuerit exigatur.</p>
                </div>
                <div>
                    <head>Capitulum 29</head>
                    <p>(29) De unctione infirmorum.</p>
                    <p>Cum reverentia deferatur oleum sanctum ad infirmos et eos unguant sacerdotes cum magno honore et orationum celebritate et nichil inde penitus exigatur.</p>
                    <p>Ad quod sacramentum moneant populum sacerdotes non tantum divites sed eciam pauperes senes et iuvenes omnes maxime ab annis quatuordecim et supra et ad omnes se communiter paratos exhibeant cum fuerit necesse.</p>
                    <p>Hoc sacramentum licite potest iterari in qualibus magna infirmitate unde metus est mortis.</p>
                    <p>Et post susceptum reverti licite ad opus coniugale postquam cum valuerit de infirmitate.</p>
                </div>
                <div>
                    <head>Capitulum 30</head>
                    <p>(30) Omnes habeant librum manualem.</p>
                    <p>Librum qui dicitur manuale habeant singuli sacerdotes parochiales ubi continetur ordo servicii extreme unctionis cathecismi et</p>
                    <p>baptismi et huiusmodi habeant et canones penitenciales et ordinarium officiorum secundum usum qui observatur in ecclesia maiori [8]in pena LX solidorum.</p>
                </div>
                <div>
                    <head>Capitulum 31</head>
                    <p>(31) De testamentis.</p>
                    <p>Sacerdos testamenta sua non disponant per manum laicalem.</p>
                    <p>Ipsi quoque prohibeant laicis ne testamenta sua faciant sine presencia sacerdotis.</p>
                </div>
                <div>
                    <head>Capitulum 32</head>
                    <p>(32) De redditibus ecclesie.</p>
                    <p>Omnes ecclesie suos redditus scribant in missalibus suis sub pena XX solidorum.</p>
                    <p>Qui recuperabuntur in visitatione sine misericordia nec de rebus ecclesie alienent nisi per consilium episcopi.</p>
                </div>
                <div>
                    <head>Capitulum 33</head>
                    <p>(33) De morientibus in partu.</p>
                    <p>Mulieres mortue in partu scindantur si infans vivere credatur si tantum bene constiterit de morte earum.</p>
                </div>
                <div>
                    <head>Capitulum 34</head>
                    <p>(34) De cura mortuorum.</p>
                    <p>Sacerdotes audita morte parrochianorum suorum eos statim absolvant cum psalmo De profundis et collecta.</p>
                </div>
                <div>
                    <head>Capitulum 35</head>
                    <p>(35) De resignationibus ecclesiarum.</p>
                    <p>Relaxationes vel resignationes ecclesiarum non fiant in manu abbatum vel quorumlibet patronum sed in manu episcopi a quo cura habetur.</p>
                </div>
                <div>
                    <head>Capitulum 36</head>
                    <p>(36) De predicatoribus girovagis.</p>
                    <p>Non permittantur predicatores questuarii celebrare missas super archas nec campanas pulsare per vicos nec loqui in ecclesia nec presentare reliquias sed tantum deferant litteras testimoniales cum litteris episcopi diocesani et sacerdotes loquuntur pro eis.</p>
                </div>
                <div>
                    <head>Capitulum 37</head>
                    <p>(37) De oratione.</p>
                    <p>Exhortentur populum sepe ad addiscendam et dicendam dominicam orationem et Credo in Deum et beate semper virginis salutationem.</p>
                </div>
                <div>
                    <head>Capitulum 38</head>
                    <p>(38) Ne habent mulieres contuberniales.</p>
                    <p>Nullus sacerdos aut capellanus teneat in domo sua mulierem occasione aliqua nisi sit eius mater aut soror aut talis persona de qua non possit esse suspitio [9] et hoc precipimus sub pena XX solidorum.</p>
                </div>
                <div>
                    <head>Capitulum 39</head>
                    <p>(39) Ne sint lusores.</p>
                    <p>Non ludant aleis vel deciis.</p>
                    <p>Et quicumque luserit ad taxillos vel aleas publice in villa extra cimiterium et domos clericorum [10] vel in cimiterium publice dum divina officia celebrantur ipso facto interdictum incurrat si fuerit in sacris constitutus [11] et nichilominus penam XX solidorum incurret nec huiusmodi ludis assistant nec intersint spectaculis vel choreis.</p>
                    <p>Non intrent tabernas causam potandi et sine amico comite clerico vel laico non intrent domos alienas.</p>
                    <p>Non discurrant per vicos et plateas nec habeant capas manicatas et vestes ornatas.</p>
                </div>
                <div>
                    <head>Capitulum 40</head>
                    <p>(40) Nemo recipiat decimas a laico.</p>
                    <p>Nullus clericus aut regularis recipiat decimas in feudum de manu laici nisi per manum episcopi.</p>
                </div>
                <div>
                    <head>Capitulum 41</head>
                    <p>(41) Qui recipiantur ad predicandum.</p>
                    <p>Nullus recipiatur ad predicandum nisi sit autentica persona ab episcopo missa.</p>
                </div>
                <div>
                    <head>Capitulum 42</head>
                    <p>(42) De non prestando iuramento patronis ecclesiarum.</p>
                    <p>Nullus clericus faciat iusiurandum patrono nisi prius fuerit episcopo presentatus.</p>
                </div>
                <div>
                    <head>Capitulum 43</head>
                    <p>(43) De votis discrete emittendis.</p>
                    <p>Moneant sacerdotes sepe populum et maxime mulieres ne votum faciant nisi cum magna deliberatione et assensu virorum suorum et consilio sacerdotum.</p>
                </div>
                <div>
                    <head>Capitulum 44</head>
                    <p>(44) Item alia statuta.</p>
                    <p>Item quod finito completorio cantent alta voce et devote Salve regina vel aliam antiphonam pulcram beate Marie.</p>
                    <p>Item statuimus ut quilibet parochianus seu parochiana etatem habens confiteatur suo curato vel eius vicario semel in anno quamvis alii confessus fuerit.</p>
                </div>
                <div>
                    <head>Capitulum 45</head>
                    <p>(45) Alia.</p>
                    <p>Item sigillent sacerdotes litteras episcopi et sui officialis absque alia exactione.</p>
                    <p>Item citationes presententur et alie littere die dominico vel festo IX lectionum sacerdotibus et dies citationis distet per tres dies saltim sequentes et fiat citatio hora prima eciam si non contineretur in littera alia hora.</p>
                </div>
                <div>
                    <head>Capitulum 46</head>
                    <p>(46) Alia constitutio.</p>
                    <p>Item moneantur publice parochiani quod volentes matrimonium contrahere peccata sua confiteatur proprio sacerdoti antequam desponsentur.</p>
                    <p>[12] Et sacerdos qui eos desponsaverit ante absolutionem pena C solidorum qualibet vice incurrat.</p>
                    <p>Item quod nullus presbiter presumat desponsare parochianum vel parochianam alterius absque licentia episcopi vel sui curati.</p>
                </div>
                <div>
                    <head>Capitulum 47</head>
                    <p>(47) Alia constitutio.</p>
                    <p>Item precipimus quod non differant per villas capucia ante dissuta [13] nec etiam condulata et hoc precipimus sub pena XX solidorum.</p>
                    <p>Item statuimus quod sacerdotes tabernas non intrent sed prorus illas evitent nisi casu necessitatis in itinere constituti vel nisi fuerint infra domos clericorum et hoc precipimus observari in pena X solidorum.</p>
                    <p>[14] Item statuimus et inhibemus ne aliquis sacerdos deferat cotulares acutos et hoc sub pena XL solidorum.</p>
                </div>
                <div>
                    <head>Capitulum 48</head>
                    <p>(48) Alia constitutio.</p>
                    <p>Item statuimus quod sacerdotes in plateis vel eciam in domibus suspectis non sedeant cum mulieribus suspectis et hoc precipimus observari sub pena interdicti.</p>
                </div>
                <div>
                    <head>Capitulum 49</head>
                    <p>(49) Alia constitutio.</p>
                    <p>Item inhibemus ne aliquis sacerdos filium in sacerdotio genitum in domo sacerdotali secum teneat nec habeat et hoc precipimus sub pena XXV solidorum.</p>
                </div>
                <div>
                    <head>Capitulum 50</head>
                    <p>(50) Item aliud statutum.</p>
                    <p>Item ne idem filius patri sacerdoti in altari administret et hoc sub pena XXV solidorum quorum accusator habeat X solidos.</p>
                    <p>Item precipimus ut quilibet incuratus habeat sigillum proprium quod nisi singulis synodis ostenderet pena XX solidorum incurrat.</p>
                    <p>Item monemus ut omnes sacerdotes faciant adventus Domini.</p>
                    <p>Item precipimus ut quilibet sacerdos habeat proprium clericum et secum teneat sub pena interdicti.</p>
                </div>
                <div>
                    <head>Capitulum 51</head>
                    <p>(51) Item alia statuta.</p>
                    <p>Item statuimus ut feria quarta et septima et tribus diebus Rogationum abstineant sacerdotes et in sacris ordinibus constituti ab esu carnium nisi in Nativitate Domini et gravi infirmitate.</p>
                    <p>Et in tribus diebus Rogationum incurrant interdictum.</p>
                    <p>Quod ad omnes clericos extendi volumus et mandamus nisi forte gravis infirmitas aliud suaderet in quo casu debilibus et egrotis esum carnium minime prohibemus.</p>
                </div>
                <div>
                    <head>Capitulum 52</head>
                    <p>(52) Item alia statuta.</p>
                    <p>Item precipimus et monitione premissa compellant per excommunicationem parochianos suos extrahere omnes archas et garneria de ecclesiis et cimiteriis exceptis archis confratriarum nisi propter guerras sustinerent.</p>
                </div>
                <div>
                    <head>Capitulum 53</head>
                    <p>(53) Item alia.</p>
                    <p>Item precipimus ne aliquis interdicat vel excommunicet nisi in scriptis.</p>
                    <p>Item precipimus ne aliquis incurratus instrumenta acquisitorum suorum faciat nisi in nomine ecclesie et hoc precipimus sub pena interdicti.</p>
                    <p>Et si aliquis fecerit contrarium hoc revocet coram domino episcopo infra XV dies sub pena interdicti si acquisitum factum fuerit de bonis [15] nota ecclesie.</p>
                    <p>Item precipimus ne aliquis incuratus recipiat sacerdotem alienigenam sine mandato nostro ad celebrandum nec aliquem vicarium donec fuerit nobis presentatus in pena L solidorum quorum X sint accusatoris [16] et quolibet anno nobis presentatus in pena XX solidorum.</p>
                    <p>Item statuimus ut panis benedictus non fiat amodo de hostiis sed de pane frumenti ut per speciem panis saltim diiudicent laici Corpus Christi.</p>
                    <p>Candelabra vel vasa ecclesie ad communes usus sacerdotes gratia alicuius hospitis non deportent.</p>
                    <p>Priores vel sacerdotes et alii ecclesiarum rectores bona ecclesie immobilia non infeudent vel aliquo modo alienent vel pignori obligent et hoc iurent postquam cura animarum eis fuerit collata.</p>
                    <p>Excommunicati vitentur et frequenter moneantur nec communioni virorum catholicorum ingerere se presumant sed sint donec satisfaciant omnino a consortio fidelium alieni.</p>
                </div>
                <div>
                    <head>Capitulum 54</head>
                    <p>(54) Regula.</p>
                    <p>Notandum est quod in octava Pentecostes canimus de sancta Trinitate per totam ebdomadam.</p>
                    <p>Sequenti vero dominica incipimus librum Regum et Deus omnium usque in kalendas augusti.</p>
                    <p>Si augustus intervenerit usque ad quartam feriam dominica ante incipimus In principio.</p>
                    <p>Si quinta vel sexta vel septima sequenti dominica et sic de ceteris responsoriis.</p>
                    <p>In principio cantamus per quatuor ebdomadas augusti postea Si bona per duas dominicas.</p>
                    <p>Postea Peto Domine unam dominicam.</p>
                    <p>In hac ebdomada celebramus ieiunium quatuor Temporum.</p>
                    <p>Sequenti dominica Adonai Domine et Domine rex omnipotens.</p>
                    <p>A kalendis octobris Adaperiat usque ad festivitatem omnium sanctorum.</p>
                    <p>Ibi incipimus Vidi Dominum usque ad Adventu Domini.</p>
                    <p>Dominica post octavam Epiphanie cantamus Domine ne in ira usque in Septuagesimam.</p>
                    <p>Postea In principio.</p>
                    <p>In Pascha per duas ebdomadas cantamus Angelus Domini.</p>
                    <p>Postea Dignus es Domine per duas ebdomadas.</p>
                    <p>Postea Si oblitus fuero usque ad Ascensionem Domini.</p>
                </div>
                <div>
                    <head>Capitulum 55</head>
                    <p>(55) De rebus ecclesie non alienendis.</p>
                    <p>Inhibemus et districte precipimus ne prior vel sacerdos aliquis immobiles possessiones unius ecclesie presumat vertere ad aliam ecclesiam quamvis ambe ecclesie in eius sint potestate sub pena interdicti.</p>
                </div>
                <div>
                    <head>Capitulum 56</head>
                    <p>(56) De eodem.</p>
                    <p>Item districte inhibemus ne aliquis sine licentia sui episcopi rem immobilem vel rusticam sue ecclesie alienet per venditionem vel donationem vel commutationem nec eciam creditori suo titulo pignoris obliget sub pena interdicti.</p>
                </div>
                <div>
                    <head>Capitulum 57</head>
                    <p>(57) De statu regularium.</p>
                    <p>Prohibemus ne regularis aliquis sine socio regulari ponatur vel moretur in ecclesia parochiali sub pena interdicti.</p>
                </div>
                <div>
                    <head>Capitulum 58</head>
                    <p>(58) De censibus.</p>
                    <p>Prohibemus ne novi census imponantur ecclesiis nec veteres augeantur et quod prelatus aliquis partem redituum ecclesiarum suis usibus appropriare non presumat sub pena interdicti.</p>
                </div>
                <div>
                    <head>Capitulum 59</head>
                    <p>(59) Tenor littere late sententie condam per bone memorie dominum Symonem episcopum Augustensem contra usurpatores iurisdictionis ecclesiastice et contra illos qui super certis casibus in ipsa littera adnotatis causam seu querelam deponerent coram domino seculari sequitur in hunc modum.</p>
                    <p>Symon miseratione divina episcopus Augustensis dilectis in Christo universis incuratis et vicariis in civitate et dyocesi Augustensi constitutis ad quos presentes littere pervenerint salutem in Domino sempiternam.</p>
                    <p>Cum secundum traditionem sacrorum canonum ac eciam sanctorum patrum quociens casus seu questio oritur non solum inter clericos sed eciam inter laicos super sacrilegio item super crimen heresis item super crimine symonie item super crimine periurii item super crimine adulterii item super usuris item super dote item super decimis item super matrimonio item super nativitate alicuius utrum sit legitimus vel illegitimus item super iure patronatus et si questio oriatur inter duos laicos vel clericum et laicum quis eorum presentationem habeat in aliqua ecclesia dicta causa seu questio deduci debeat ad iudicium ecclesiasticum et coram iudice ecclesiastico ventilari ac eciam causa hostagii de consuetudine antiqua in dyocesi Augustensi hactenus observata coram iudice ecclesiastico ventiletur item ad ecclesiasticum iudicem spectent protectio viduarum et pupillorum item punitio cuiuslibet peccati mortalis item exequi ultimas voluntates defunctorum item clamores defunctorum item bona peregrinorum morientium ab intestato penes episcopum debeant custodiri per annum ad opus proximorum si venerint alioquin eroganda sint ad pios usus item questio elemosinarum confratriarum primiciarum et omnium redituum ecclesiasticorum et priorum locorum vobis de consilio venerabilis et discreti viri domini Petri de Thora decani Sedunensis canonici Augustensis et plurimorum aliorum sapientium distincte precipiendo mandamus sub pena interdicti quatenus parochianos vestros publice in ecclesiis vestris moneatis per tres dies festivos continuos ut super predictis casibus vel aliquo predictorum causam seu querelam non deponant coram domino seculari, cum ex hoc enervaretur et enervari contingeret ecclesiasticam iurisdictionem.</p>
                    <p>Quod si post monitionem trinam facere acceptaverint ipsos quos ex tunc in scriptis excommunicamus singulis diebus dominicis et festivis excommunicatos publice nuncietis.</p>
                    <p>Et illum vel illos de quibus vobis constiterit propter hanc causam excommunicationis summam incurrisse ac inde tanquam excommunicatos accrius evitetis.</p>
                    <p>Item moneatis per tres dies festivos continuos dominos seculares ut super predictis casibus vel aliquo predictorum ad cognoscendum partes suas nullatenus interponant cum ad eos nulla super hiis cognitio seu iurisdictio sit attributa.</p>
                    <p>Quod si postmodum facere attemptaverint ipsos quos ex tunc tanquam usurpatores iurisdictionis ecclesiastice in scriptis excommunicamus.</p>
                    <p>Excommunicatos in ecclesiis vestris publice nuncietis singulis diebus dominicis et festivis diligenter precaventes ne circa hoc negligentes vel remissi vel etiam timidi existatis aliquatenus nam contra vos dure et aspere actore domino procederemus.</p>
                </div>
                <div>
                    <head>Explicit</head>
                    <p>Datum et actum Auguste in nostra synodo die martis post Ascensionem Domini anno Nativitatis eiusdem Mo CCo LXXXo.</p>
                </div>
                <div>
                    <head>Footnotes</head>
                    <p>[1] The first section (A) is titled 'STATUTS DE SIMON DE DUIN (1280)'</p>
                    <p>[2] &lt;hoc sub pena XX solidorum pro qualibet vice quod contrarium fieret&gt; in angled brackets</p>
                    <p>[3] &lt;et hoc in pena XX solidorum quocienscumque contrarium fieret&gt; in angled brackets</p>
                    <p>[4] &lt;nec vinum ultra I diem et offertur observetur in pena X solidorum&gt; in angled brackets</p>
                    <p>[5] &lt;et reverenda portandi Corpus Christi&gt; in angled brackets</p>
                    <p>[6] &lt;Item inhibemus ne aliquis Corpus Christi latenter deferre presumat  ad infirmum sub pena interdicti. Et clericum  ducant secum cum caligis et superpellicio in pena XX solidorum&gt; in angled brackets</p>
                    <p>[7] &lt;Nec portantes crucem ad processionem  in pena XX solidorum&gt; in angled brackets</p>
                    <p>[8] &lt;in pena LX solidorum&gt; in angled brackets</p>
                    <p>[9] &lt;et  hoc  precipimus  sub  pena  XX solidorum&gt; in angled brackets</p>
                    <p>[10] &lt;vel in cimiterium   publice   dum   divina   officia   celebrantur&gt; in angled brackets</p>
                    <p>[11] &lt;et nichilominus penam  XX  solidorum  incurret&gt; in angled brackets</p>
                    <p>[12] &lt;Et sacerdos qui eos desponsaverit ante absolutionem pena C solidorum qualibet vice incurrat&gt; in angled brackets</p>
                    <p>[13] &lt;nec etiam  condulata&gt; in angled brackets</p>
                    <p>[14] &lt;Item statuimus et inhibemus ne aliquis sacerdos deferat cotulares acutos et hoc sub pena XL solidorum&gt; in angled brackets</p>
                    <p>[15] &lt;nota (?)&gt; in angled brackets</p>
                    <p>[16] &lt;et quolibet anno nobis presentatus in pena XX solidorum&gt; in angled brackets</p>
                </div>
            </div>
        </body>
    </text>
</root>
