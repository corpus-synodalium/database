<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Coutances</title>
                <recordID>1036</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1372-04-06</origDate>
                <dateNotes/>
                <origPlace>Coutances</origPlace>
                <diocese>Coutances</diocese>
                <province>Rouen</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1036</p>
                <p>Year: 1372</p>
                <p>Month: 4</p>
                <p>Day: 6</p>
                <p>Circa: None</p>
                <p>DatingNotes: None</p>
                <p>Place: Coutances</p>
                <p>Diocese: Coutances</p>
                <p>Province: Rouen</p>
                <p>CountryModern: France</p>
                <p>Latitude: 49.046111</p>
                <p>Longitude: -1.443889</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Bessin, II, 560-64</p>
                <p>EditionOther: None</p>
                <p>SourceNotes: https://books.google.com/books?id=0SGIk69vxS0C</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>[1] SYlvester Dei et Apostolicae Sedis gratia Constantiensis Episcopus, Decano Christianitatis Constant. et omnibus aliis Decanis, Ecclesiarum Rectoribus, personis ecclesiasticis salutem in Domino.</p>
                    <p>Cum Statuta et praecepta Synodalia Constantiensia a praedecessoribus nostris Episcopis Constantiensibus ordinata et edita, necnon et Statuta Provincialia, et contenta in eisdem pro communi utilitate facta, ab aliquibus ecclesiarum Curatis et aliis personis ecclesiasticis nostrarum civitatis et Dioecesis debeant observari, et ad observationem hujusmodi praeceptorum omnes subditi nostri censura ecclesiastica possint et debeant canonice compelli, et eorum transgressores corrigi et puniri secundum canonicas sanctiones.</p>
                    <p>Verum quia nonnulli ex Curatis, et personis ecclesiasticis nobis subditis Statuta praedicta Provincialia et Synodalia a longo tempore, sicut experientia docuit, prout tenentur nunc observare non curarunt, quod nulli dubium, vertitur in eorum periculum animarum et scandalum ipsorum plurimorum: volentes super hoc de oportuno providere remedio, et talibus periculis quantum possumus providere et obviare, in nostra sancta Synodo Constantiensi hac die Martis post Quasimodo 6. mensis Aprilis anno Domini 1372. certas ordinationes et Statuta fecimus.</p>
                </div>
                <div>
                    <head>Capitulum 1</head>
                    <p>(1) Imprimis ordinamus et praecipimus quod praecepta et Statuta Synodalia dictorum praedecessorum nostrorum, necnon et Statuta Provincialia supradicta in suis formis a quibuscumque subditis nostris fideliter et inviolabiliter observentur.</p>
                </div>
                <div>
                    <head>Capitulum 2</head>
                    <p>(2) Praecipimus omnibus et singulis personis ecclesiasticis nostrarum civitatis et Dioecesis, qui in beneficiis suis residentiam personalem, ut tenentur non faciunt, et qui non habent per se Apostolicam, vel per nos licentiam de non residendo, petant et obtineant cum effectu: alias contra tales prout juris et rationis fuerit, ipsorum absentia non obstante, procedemus.</p>
                </div>
                <div>
                    <head>Capitulum 3</head>
                    <p>(3) Inhibemus sub poena suspensionis et excommunicationis omnibus Capellanis ne in Ecclesiis parochialibus deservire praesumant, nisi primitus nobis fuerint praesentati, et per nos, vel a nobis deputati et approbati, et animarum cura prout juris est eisdem fuerit commissa.</p>
                </div>
                <div>
                    <head>Capitulum 4</head>
                    <p>(4) Prohibemus sub poenis praedictis omnibus Rectoribus, Capellanis, et coeteris personis ecclesiasticis, ne de coetero in domibus, aut locis privatis, necnon in locis interdictis, nobis inconsultis, nisi in casibus a jure permissis, audeant celebrare divina.</p>
                </div>
                <div>
                    <head>Capitulum 5</head>
                    <p>(5) Praecipimus ne aliqui beneficiati, cujuscumque status et conditionis existant, causa peregrinandi, vel aliter, a civitate et Dioecesi nostris, non petita vel obtenta licentia se habeant absentare.</p>
                </div>
                <div>
                    <head>Capitulum 6</head>
                    <p>(6) Prohibemus ne Clericus alium Clericum, seu quamvis aliam personam ecclesiasticam, super actionibus personalibus, nobis inconsultis, in foro saeculari convenire praesumat.</p>
                </div>
                <div>
                    <head>Capitulum 7</head>
                    <p>(7) Prohibemus ne personae ecclesiasticae procuratores in rebus laicorum fiant.</p>
                </div>
                <div>
                    <head>Capitulum 8</head>
                    <p>(8) Statuimus ne laici secus altare dum mysteria celebrantur inter Clericos stare vel sedere praesumant, sed pars illa quae cancelli ad altare dicitur, tantum psallentibus pateat Clericis.</p>
                </div>
                <div>
                    <head>Capitulum 9</head>
                    <p>(9) Prohibemus ut nullus Sacerdos foeminas, de quibus suspicio possit esse, retineat; et qui publice eis abuti voluerint, ne talia faciant, censura ecclesiastica compellantur.</p>
                </div>
                <div>
                    <head>Capitulum 10</head>
                    <p>(10) Praecipimus ut Sacerdotes et alii Clerici eundo et redeundo, cum devotione in gestu et habitu se exhibeant modestos, juxta suum Ordinem tonsuram congruam deferentes, ne status ipsorum vertatur in opprobrium.</p>
                </div>
                <div>
                    <head>Capitulum 11</head>
                    <p>(11) Praecipimus ut ab ebrietate omnes personae ecclesiasticae diligenter se abstineant, vinoque sibi temperent, maxime cum ebrietas mentis inducat exilium, libidinisque provocet incentivum.</p>
                </div>
                <div>
                    <head>Capitulum 12</head>
                    <p>(12) Praecipimus sub poenis suspensionis et excommunicationis ut personae ecclesiasticae ad taxillos publice non ludant, nec mimis, joculatoribus, et histrionibus intendant, nec talibus ludis intersint, sed se in aliis bonis ludis immisceant diligenter.</p>
                </div>
                <div>
                    <head>Capitulum 13</head>
                    <p>(13) Praecipimus ut omnes ecclesiarum Curati in Ecclesiis parochialibus singulis diebus Dominicis et festivis omnes impedientes jurisdictionem nostram ecclesiasticam publice denuntient excommunicatos.</p>
                </div>
                <div>
                    <head>Capitulum 14</head>
                    <p>(14) Praecipimus ut nullus Presbyter excommunicatum a Nobis, vel ab alio quocumque judice ordinario, pro absoluto habeat, vel ad sacramenta ecclesiastica recipiat, donec a Nobis, vel ejus excommunicatore, de ejus absolutione constiterit evidenter; sed ab omnibus vitetur, ut rubore suffusus reconciliationis gratiam valeat impetrare.</p>
                </div>
                <div>
                    <head>Capitulum 15</head>
                    <p>(15) Statuimus ut quilibet scedulam aut cartam habeat, in qua nomina excommunicatorum parochiae suae scribat, et eos excommunicatos, et cujus auctoritate, et quo instante, suae parochiae singulis diebus Dominicis denuntiet, licet a nemine fuerit requisitus.</p>
                    <p>Necnon omnes redditus Ecclesiae, possessiones, et legata in Missalibus vel aliis scribat.</p>
                    <p>Nec de his quae sunt de Ecclesia Presbyteri alienent, nisi per consilium nostrum: si quid autem factum, vel attentatum fuerit in contrarium, ipso jure irritum decrevimus et inane.</p>
                </div>
                <div>
                    <head>Capitulum 16</head>
                    <p>(16) Praecipimus ne quis duas Missas in una Ecclesia, vel pluribus, una die, exceptis casibus a jure permissis, nisi fuerit super hoc a nobis dispensatus, celebrare praesumat.</p>
                </div>
                <div>
                    <head>Capitulum 17</head>
                    <p>(17) Verum quia humanae leges testatorum exitum tanquam arbitrium praecipiunt observari.</p>
                    <p>Statuimus ut infra tres menses quilibet Rector parochialis Ecclesiae nomina et cognomina parochianorum suorum defunctorum, quorum testamenta non fuerunt legitime approbata a Nobis vel aliis per nos ad hoc deputatis, in scriptis notificet.</p>
                    <p>Necnon nomina executorum hujusmodi defunctorum, dictaque testamenta, si scripta fuerint, legitime approbata, Nobis, vel aliis ad hoc per nos deputatis in scriptis notificet.</p>
                    <p>Necnon nomina executorum hujusmodi defunctorum deferentes, ne fraudis locus relinquatur, ut moris est valeant approbare.</p>
                </div>
                <div>
                    <head>Capitulum 18</head>
                    <p>(18) Nonnulli, quod dolentes referimus, bona intestatorum decedentium, et qui in dictis nostris civitate et Dioecesi decesserunt intestati, quorum cognitio, devolutio, et omnimoda dispositio ad Nos tam de jure quam consuetudine notoria pertinere noscuntur, propriis commodis inhiantes, pluribus coloribus exquisitis, temporibus retroactis auctoritate propria sed potius voluntate temeraria, ceperunt, capiunt, occupant, ac detinent indebite et de facto, prout ex relatione fide dignorum ad nostrum pervenit auditum.</p>
                    <p>Inhibemus sub poenis suspensionis et excommunicationis, ne aliquis, cujuscumque conditionis et status existat, sub colore alicujus debiti, quovis modo bona intestatorum hujusmodi auctoritate propria temeraria praesumant aliqualiter occupare, donec per Nos super talibus, prout de jure est faciendum fuerit ordinatum.</p>
                    <p>Mandantes et praecipientes sub poenis praelibatis omnibus Rectoribus et personis ecclesiasticis, ut infra tres menses a tempore notitiae quilibet in sua parochia nomina et cognomina dictorum intestatorum cum inventario bonorum ipsorum, Nos, seu deputatos nostros, ut moris est, legitime certificare procurent.</p>
                </div>
                <div>
                    <head>Capitulum 19</head>
                    <p>(19) Prohibemus ne Sacerdotes vel Religiosi super casibus Nobis a jure reservatis licentia super hoc non obtenta absolvant.</p>
                    <p>Neque aliquem parochianum alienum ad Sacramenta ecclesiastica recipiant sine causa.</p>
                    <p>Religiosi vero contrarium facientes, excommunicationis sententiam incurrunt ipso facto.</p>
                </div>
                <div>
                    <head>Capitulum 20</head>
                    <p>(20) Quia nonnulli eleemosinarum quaestores in suis proponunt praedicationibus multa falsa et vana, ut simplices decipiant, et pecuniam e fallaci ingenio extorqueant ab eis, in eorum animarum periculum et scandalum plurimorum: volentes, prout est Nobis possibile, viam talibus praecludere.</p>
                    <p>Districte prohibemus ne aliqui quaestores, nisi Apostolicas litteras, vel nostras habuerint, quomodolibet admittantur: quibus quaestoribus interdicimus quamlibet praedicationem, volentes per vos solum id quod in suis continetur litteris populo exponi, vel si maluerint Presbyteri ipsimet suis exponant subditis quae sub sigillo viderint contineri: attendentes diligenter datam litterarum, et ne in datis seu litteris sit falsitas.</p>
                    <p>Quae si evidenter appareat, attestetur per Presbyteros, et ad nostros carceres ecclesiasticos adducantur, pro talibus poenis seu delictis poenam debitam recepturi.</p>
                </div>
                <div>
                    <head>Capitulum 21</head>
                    <p>(21) Statuimus insuper ne nulla persona ecclesiastica vel saecularis, cujuscumque status vel conditionis existat, matrimonium clandestinum in nostris civitate et Dioecesi, bannis nondum factis per tres Dominicos, ut moris est, nisi de nostra licentia celebrare praesumat.</p>
                    <p>Si quis vero contra fecerit, aut operam, consilium, vel favorem praestiterit, suspensionis sententiam incurrit: principales vero personae, necnon et omnes opem consilii et favorem in talibus praestantes, ipso facto excommunicationis sententiam incurrunt.</p>
                </div>
                <div>
                    <head>Capitulum 22</head>
                    <p>(22) Sortilegos autem, et usurarios publicos, necnon et sacrilegos, ac litterarum Apostolicarum et nostrarum falsarios, praecipimus publice excommunicatos nuntiari.</p>
                </div>
                <div>
                    <head>Capitulum 23</head>
                    <p>(23) Praecipimus insuper ne Presbyteri, Religiosi, et Clerici inhonestas negotiationes, sive suo, sive alieno nomine exerceant.</p>
                    <p>Negotiationem enim inhonestam dicimus, si emant, ultra victum, vinum, bladum, carnes, vel talia, ut carius vendant.</p>
                    <p>Vel si in aestate pretio minus justo emant ea quae debent insequenti mense Septembris recipere.</p>
                    <p>Vel si tradant usque ad tempus vel bladum, vel res suas; et tunc exigant majus pretium quam veluerint ante terminum.</p>
                </div>
                <div>
                    <head>Capitulum 24</head>
                    <p>(24) Cum ad nostri notitiam devenerit aliquos simplices secum in eodem lecto aliquotiens ponere infantes suos teneros, ac per hoc, proh dolor [2] saepe contingat eosdem infantes propter sui teneritatem mortuos et oppressos reperiri: super quo dicti parentes excusationem praetendentes, asserunt se de morte hujusmodi ignorare qualitatem.</p>
                    <p>Propter quod volentes tantis periculis corporum et etiam animarum, quantum possumus cum Deo, obviare.</p>
                    <p>Praecipimus et mandamus omnibus Presbyteris curam animarum exercentibus, quatinus singulis diebus Dominicis suos parochianos sollicite moneant et inducant ne de coetero cum eisdem in eodem lecto hujusmodi pueros teneros secum ponant, significentque eis quod de morte hujusmodi nullam habebunt excusationem, quasi si procurassent et affectassent mortem eorumdem suorum infantium punientur; maxime cum post prohibitionem hujusmodi videantur conscii mortis eorum.</p>
                </div>
                <div>
                    <head>Capitulum 25</head>
                    <p>(25) Praeterea quia compertum aliquos propter paupertatem aut simplicitatem suos filios et filias, aut alios consanguineos et consanguineas post septennium, et ante pubertatem solitos ponere simul in eodem lecto ad dormiendum, ex quo saepe sequitur incestus inter eosdem; et proniores saepe fiunt postea ad lubricos actus carnis exercendos.</p>
                    <p>Praecipimus et mandamus omnibus Presbyteris curam animarum habentibus, quatinus diligenter et saepe hoc fieri prohibeant: intimantes suis parochianis quod si post prohibitionem nostram talia evenerint ex quibus scandalum oriatur, tenebuntur tanquam de propriis delictis eorum, quasi videantur hoc affectasse.</p>
                </div>
                <div>
                    <head>Capitulum 26</head>
                    <p>(26) Statuimus et ordinamus quod omnes Presbyteri parochianos suos moneant frequenter in Ecclesiis suis quod omnes capitanei domorum utriusque sexus ad confessionem veniant ante Pascha floridum; et qui in hoc negligentes fuerint, usque ad Octabas Paschae ad communionem Paschalem non admittantur: et usque ad illud tempus sicut in quadragesimali tempore jejunent et abstineant.</p>
                </div>
                <div>
                    <head>Capitulum 27</head>
                    <p>(27) Praecipimus vobis expresse ut in singulis diebus Dominicis semel in Missa in impedientes jurisdictionem ecclesiasticam occulte vel indirecte; ac in omnes impediri procurantes, ad hoc consilium vel favorem praebentes, excommunicatos de jure, excommunicationis sententiam fulminetis, et denuntietis.</p>
                </div>
                <div>
                    <head>Capitulum 28</head>
                    <p>(28) Praecipimus districte ne Presbyteri, vel Monachi, sive Clerici placita laicorum pertractent; vel firmas eorum teneant; sive in rebus eorum ministri vel procuratores existant; aut super factis personalibus coram judicibus saecularibus litigent, ac etiam si ab eisdem judicibus respondere compellantur.</p>
                </div>
                <div>
                    <head>Capitulum 29</head>
                    <p>(29) Inhibemus insuper ne Clericus alium Clericum, seu quamvis aliam personam ecclesiasticam super actione personali in foro saeculari convenire praesumat.</p>
                    <p>Et si quis Clericus coram judice saeculari et vetito super actionibus personalibus conventus declinatorium non petierit; graviter per Nos punietur.</p>
                </div>
                <div>
                    <head>Capitulum 30</head>
                    <p>(30) Statuimus ne diebus Dominicis aut Festivis saeculares judices sua teneant placita; alias quod per ipsos factum fuerit, nullius sit momenti.</p>
                </div>
                <div>
                    <head>Capitulum 31</head>
                    <p>(31) Inhibemus sub poena suspensionis et excommunicationis omnibus Capellanis ne in ecclesiis seu parochiis deservire praesumant, nisi primitus nobis fuerint praesentati, et per nos, aut nostros deputatos approbati, et ecclesiarum cura, prout est juris, eisdem fuerit commissa.</p>
                    <p>Et qui curam animarum habent, in cura consimili deservire, nec eam ad firmam capere seu habere praesumant.</p>
                    <p>Et multo fortius qui curam animarum habet in una parochia, in qua sunt plures portiones sub eodem tecto, non capiat portionem alteram ad firmam, ne utriusque portionis confundantur jura, aut simul uniri videantur.</p>
                </div>
                <div>
                    <head>Capitulum 32</head>
                    <p>(32) Statuimus conformiter ad Statuta Concilii generalis quod omnes, qui ad sacros Ordines promoveri voluerint, feria quarta ante ipsam ordinationem ad locum examinationis accedant, ut super eorum vita, aetate, litteratura et aliis requisitis valeat fieri plenior inquisitio ac examinatio.</p>
                </div>
                <div>
                    <head>Capitulum 33</head>
                    <p>(33) Praecipimus ut Sacerdotes habeant Manipulum Curatorum, ut valeant cognoscere quae et quot sunt Sacramenta, et praecepta moralia, et ea quae ad officium Sacerdotis requiruntur, prout in ipso libro plenius declarantur; et consimiliter Breviarium proprium, nec accomodatum.</p>
                </div>
                <div>
                    <head>Capitulum 34</head>
                    <p>(34) Insuper praecipimus ut nullus praesumat deservire Altari, vel Epistolam legere, nisi cum superlicio, vel in capa clausa, et ad minus sit Clericus tonsuratus.</p>
                </div>
                <div>
                    <head>Capitulum 35</head>
                    <p>(35) Inhibemus ut Sacerdotes et Religiosi super casibus Nobis a jure reservatis, licentia super hoc non obtenta, aliquam personam non absolvant: nec etiam aliquem parochianum ad sacramenta recipiant sine causa.</p>
                    <p>Religiosi vero contrarium facientes sententiam excommunicationis incurrunt.</p>
                </div>
                <div>
                    <head>Capitulum 36</head>
                    <p>(36) Statuimus ut infra tres menses quilibet Rector parochiae suae nomina et cognomina parochianorum suorum defunctorum, quorum testamenta non fuerint approbata, Nobis, vel aliis per Nos deputatis in scriptis notificet: necnon nomina executorum hujusmodi defunctorum, dictaque testamenta, si scripta fuerint, deferent, ne fraudi locus relinquatur, sed ut moris est valeant approbari.</p>
                </div>
                <div>
                    <head>Capitulum 37</head>
                    <p>(37) Volumus et ordinamus quod omnes Curati seu Capellani deservientes in parochiis suis, teneantur sub poena arbitraria nobis applicanda, deferre Nobis aut Officiariis nostris ad hoc deputatis casus notorios criminum suarum parochiarum, ut per hoc ipsorum subditis emendationem morum acquirant.</p>
                </div>
                <div>
                    <head>Capitulum 38</head>
                    <p>(38) Statuimus quod in causis officii testes a Promotore producti, quia non solent expensas reportare, pro sublevamine subditorum nostrorum, non cogantur coram Officiali nostro ad testimonium perhibendum comparere, nisi in gravibus et arduis causis, sed per Decanum loci, aut alium commissarium ad hoc de consensu partium eligendum jurentur et examinentur.</p>
                </div>
                <div>
                    <head>Capitulum 39</head>
                    <p>(39) Praecipimus ne quis Presbyterorum aut aliorum virorum ecclesiasticorum birreta rubea, borreletos in suis caputiis, aut cornetas dissutas deferre praesumant: quod si secus fecerint, poena debita punientur.</p>
                </div>
                <div>
                    <head>Capitulum 40</head>
                    <p>(40) Insuper ut populus liberius vacare et intendere valeat Divinis Officiis in Vigilia Nativitatis Dominicae et festis Pentecostes, ac in Letaniis seu processionibus quae fiunt per tres dies Rogationum ante festum Ascensionis Domini.</p>
                    <p>Statuimus et ordinamus ut de coetero illis diebus vacet Curia, et abstineat a placitis quibuscumque.</p>
                </div>
                <div>
                    <head>Capitulum 41</head>
                    <p>(41) Cum opera bona in peccato mortali facta ad salutem animae impetrandam sint inefficacia, nec peccatum ipsum aliter quam per Sacramentum Poenitentiae deleatur.</p>
                    <p>Exhortamur in Domino omnes et singulos Clericos hujus Dioecesis quatinus ad illud Sacramentum frequenter recurrant, ne subito praeoccupati die mortis quaerant spatium poenitentiae, quod invenire non possint.</p>
                </div>
                <div>
                    <head>Capitulum 42</head>
                    <p>(42) Praecipientes insuper districte quod quilibet tempore quadragesimali, ante Dominicam primam Passionis suo proprio Sacerdoti, aut alteri de ejus licentia integre confiteatur, aut saltem ad Dominicam Palmarum.</p>
                </div>
                <div>
                    <head>Capitulum 43</head>
                    <p>(43) Si quis vero in suo peccato adeo obstinatus reperiatur, qui ultra confiteri distulerit: cum non videatur sponte, sed coactus propter temporis brevitatem venire, nequaquam audiatur, nisi forte propter evidens periculum corporale; imo ad nos remittatur, suscepturus ante omnia pro sua negligentia debitam punitionem.</p>
                    <p>Quo facto de nostri ordinatione audiri poterit, aut usque ad Octabas Paschae differatur: quod statutum in Ecclesiis parochialibus sub gravi poena et arbitraria frequenter publicari praecipimus.</p>
                </div>
                <div>
                    <head>Footnotes</head>
                    <p>[1] Have numbered each paragraph as a separate statute but these numbers do not appear in printed text.</p>
                    <p>[2] &quot;!&quot; printed here.</p>
                </div>
            </div>
        </body>
    </text>
</root>
