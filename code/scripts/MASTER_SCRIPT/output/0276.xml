<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Auch</title>
                <recordID>0276</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1324</origDate>
                <dateNotes/>
                <origPlace>Auch</origPlace>
                <diocese>Auch</diocese>
                <province>Auch</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 276</p>
                <p>Year: 1324</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Auch</p>
                <p>Diocese: Auch</p>
                <p>Province: Auch</p>
                <p>CountryModern: France</p>
                <p>Latitude: 43.6465</p>
                <p>Longitude: 0.5855</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Duffour, Livre Rouge, 102-113</p>
                <p>EditionOther: None</p>
                <p>SourceNotes: http://books.google.com/books?id=mstTAAAAYAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>(1) Constitutiones synodales.</p>
                    <p>Incipiant constitutiones synodales edite per Reverendum patrem dominum G.</p>
                    <p>Dei gratia archiepiscopum auxitanum in prima sua sancta synodo in civitate auxitana celebrata die martis ante festum nativitatis Beati Iohannis Babtiste sub anno Dni millesimo CCC vicesimo quarto.</p>
                </div>
                <div>
                    <head>Capitulum 2</head>
                    <p>(2) Quod curati habeant statuta.</p>
                    <p>Primo, predecessorum nostrorum inherentes vestigiis, volumus quod sacerdotes curati, necnon et alii cappellani qui pro eis absentibus dispensatisve curas animarum et parrochiarum habebunt, apud se habeant statuta synodalia et provincialia actenus per bone memorie predecessores nostros ordinata, in quibus studeant diligenter, ex quo possint, erudiri qualiter circa ecclesiarum et animarum sibi commissarum regimen et custodiam debeant se habere, et quomodo in plerisque casibus dubiis qui frequenter curatis ex inopinato contingunt se habere debeant si, quod Deus avertat, eisdem occurrerent casus illi.</p>
                    <p>Addicientes quod rectores predicti ecclesiarum et cappellani illorum statutorum saltem synodalium sciant substantiam cordethenus infra annum a die publicationis presentis; elapso siquidem anno, ubicumque parrochiarum nos continget in propria persona et in aliis parrochiis per commissos deputandos, dictos rectores et cappellanos faciemus diligenter examinare.</p>
                    <p>Et quos predicta statuta et precepta reperiemus ignorantes, absque remissione pene puniemus.</p>
                    <p>Insuper, quia illa que specialiter prohibentur plerumque inferunt maiorem causam timoris volumus et ordinamus, licet statutis generalibus contineatur, quod Corpus Christi, crisma, oleum sanctum seu catechumenorum habeant in vasis decentibus atque mundis sub clavis custodia.</p>
                    <p>Adicientes etiam quod Corpus Christi de cetero non involvant in sendato set in pannis mundis factis de corporalibus et illud reponant in cista seu pixide larga et honesta, ob hoc quod propter stricturam pixidis non habeant ibi fieri fractiones; quodque Corpus Christi qualibet die dominica renovent, ita quod propter vetustatem nullum scandalum orietur.</p>
                    <p>Ceterum quia in partibus istis, prout fide vidimus oculata, pauci habent in ecclesiis suis oleum pro sacramento unctionis extreme quod propter contemptum non fungentium ecclesia necessarium reputet sacramentum, volumus et precipimus quod ex nunc, pro eo quod mora est periculum allatura, quilibet curatus illud oleum in honesto vase reconditum in sua ecclesia decenter teneat et sub clave.</p>
                    <p>Et est sciendum quod iste tres unctiones, licet sint eiusdem coloris, tamen sunt ministeriorum et effectuum diversorum.</p>
                    <p>Idcirco per certa signa et clara, per cedulas in pargameno scriptas, debent illa vasa signari, ut clare et lucide ac distincte apparere possit quod sit crisma, quod oleum cathecumenorum pro babtizandis, et quod oleum infirmorum.</p>
                    <p>Preterea volumus et precipimus quod dicti rectores seu cappellani habeant fontes mundos sub clave, in quibus aquam mundam teneant continue benedictam pro pueris babtizandis, ne forte, quod absit, propter pericula que possint evenire, periculum immineat animarum.</p>
                    <p>Item volumus quod universi subditi nostri sciant quod singulos rectores et cappellanos quos, mense elapso a tempore publicationis presentis, circa ea que premittuntur negligentes reperiemus absque remissione pene graviter puniemus.</p>
                    <p>Volumus insuper quod singuli sacerdotes vel cappellani qui pro salute sua et subditorum suorum catholice fidei cognitionem debent pleniorem habere, sciant quot et que sunt sacramenta et que necessaria ad salutem et que non et que debent et possint reiterari et que non, et quot articuli fidei et qui grosso modo, item quot sunt peccata mortalia et quorum absolutio nobis est specialiter reservata.</p>
                    <p>Item quod diligenter studeant et sciant verba in quibus sacramentorum virtus consistit et per que verba conficitur Corpus Christi et cetera sacramenta, scituri pro certo quod per singulas ecclesias ad quas nos declinare contigerit ipsos super hoc diligentius examinabimus et contra illos quos predicta reperiemus ignorare ad suspensionem beneficii vel ferre privationem aut alias procedemus, prout videbitur expedire.</p>
                    <p>Eis igitur consulimus quod de premissis per sapientes et sine mora se faciant erudiri, si nostram indignationem voluerint evitare, cum ista negotia multum insideant cordi nostro, presertim in aliquibus predictorum, cum versetur in irrecuperabile periculum animarum.</p>
                    <p>Volumus etiam et precipimus quod de cetero, temporibus ordinum ab ecclesia deputatis, omnes et singuli qui tam ad maiores quam ad minores ordines voluerint promoveri una die ante celebrationem dictorum ordinum pro examinatione personarum et ostensione titulorum coram nobis aut deputatis a nobis se personaliter representent.</p>
                    <p>Insuper perpetuo volumus et precipimus observari quod de cetero semel in anno synodus teneatur, videlicet die martis post octavam Pasche; et si qui de predictis nostris subditis ad predictam synodum venire neglexerint aut noluerint XXti solidos morlanorum, venientes ad ipsam synodum habitu inhonesto vel etiam indecenti X solid. morl. solvere teneantur.</p>
                    <p>Item precipimus ecclesiarum rectoribus et presbyteris universis ut scribi faciant officium festivitatis de Corpore Christi et quod in monasteriis vel ecclesiis parrochialibus sollempniter dictum festum celebretur cum veneratione debita prout in novella constitutione plenissime continetur.</p>
                    <p>Item volumus quod omnes et singuli sacerdotes, eisdem insuper sub pena excommunicationis precipientes ut si in suis locis aliquos fore sortilegos aut sortilegas sciant, extra omnem confessionem, quod illud nobis aut vicariis nostris significent, infra mensem a tempore quo ista ad eorum venerint notitiam: nomina eorum qui talia contempserint et taliter illud committunt nobis aut predictis vicariis oraculo vive vocis aut alias per litteras suas, eorum sigillo sigillatas, personas sortilegorum et sortilegarum et etiam totius facti sortilegii modum intimare procurent.</p>
                    <p>Item volumus ac etiam ordinamus quod crastina die dicte nostre synodi fiat synodus archidiaconorum et archipresbyterorum ut quod quilibet nobis fideliter refferat qui sacerdotes sui archidiaconatus venerint et qui non, et si non venientes habeant excusationem legitimam vel non, et si fuerit admittenda vel non.</p>
                    <p>Item ordinamus et precipimus quod inter synodum fiant duo capitula per archipresbyteros certos tenenda.</p>
                    <p>In primo capitulo agetur de hiis que sunt aut erunt ordinata in synodo precedenti et illud capitulum sit satis scito post synodum.</p>
                    <p>Et secundum capitulum in quo sacerdotes ordinabunt de quo habent loqui et conqueri Archiepiscopo in synodo faciendo.</p>
                    <p>Item volumus quod singuli curati qui ad mandatum dictorum archipresbyterorum venire neglexerint aut noluerint ad dicta capitula V sol. turon. pro inobedientia dictis archipresbyteris solvere teneantur.</p>
                    <p>Quoque loco magis apto et ydoneo Archipresbyteratus quelibet predicta capitula teneantur.</p>
                    <p>Item precipimus dictis archipresbyteris quod per sacerdotes suorum archipresbyteratuum inventarium omnium rerum suarum fieri faciant quod dictis archipresbyteris tradent et nobis per dictos archipresbyteros in stanti synodo afferatur, super quibus unum librum fieri faciemus et cetera.</p>
                    <p>Cum alias in nostris statutis sinodalibus, consilio deliberato, precipimus quod sacerdotes et curati cum reverentia tenerent in suis ecclesiis oleum sanctum pro sacramento unctionis extreme, quandoque plures inobedientes facere contempserant, ymo quod peins [1] est, ipsis et proximo festo elapso resurrectionis dominice cum pro oleis crismatis sancti et cathecumenorum consecratis suscipiendis de novo nuntios non misissent apud Auxis in contemptu sacramenti extreme unctionis et mandatorum nostrorum, de illo oleo infirmorum pro extreme unctione noviter consecrato petere neglexerunt quod simulare bono modo sic nec possimus nec debemus, idcirco talibus qui mandatis nostris contempserunt parere diem crastinam assignemus, penam pro tantis demeritis recepturis.</p>
                    <p>Item quia fide vidimus oculata quod aliqui de curatis et sacerdotibus nostre diocesis vascula seu ampulas pro condendis vel [2] reponendis sacrosanctis oleis habebant nimis apertas, vel perforatas, propter quod per effusionem istorum oleorum posset periculum imminere, districte precipimus et mandamus quod circa hoc sint de cetero solliciti et attenti et quos circa hec reperiemus culpabiles ipsos graviter puniemus.</p>
                    <p>Item precipimus et statuimus quod cum res sacramentales non habeant pes manus profanas pertractari et maxime laycorum, presertim talia et quorum actractione possunt scandala et pericula imminere, de cetero curati nostre diocesis pro sacrosanctis oleis habendis garsiones et viles personas non immittant set honestos clericos et sine suspicione et ex quorum tractione non presumantur mala verifideliter evenire; quod si contra fecerint ipsos graviter puniemus.</p>
                    <p>Prohibemus nostro sacriste auxitanensi ut de cetero talibus non tradat predicta olea sacrosancta.</p>
                    <p>Et, nisi nuntii habeant vasa decentia et honesta, ex nunc precipimus ipsi sacriste ut vasa ipsa retineat et eis tradat vasa competentia.</p>
                    <p>Et nichilominus ipsos citet ad certam diem coram nobis de qua nos certificare procuretis, quos pro certo taliter puniemus quod cedet aliis in exemplum.</p>
                    <p>Item cum super absolutione peccatorum quorum, certis de causis, absolutio auctoritate canonis vel statutorum synodalium diocesis est retenta, maximum versetur periculum Christianorum, propter quod deliberatius et maturius pro Christianorum animarum commode proponimus providere.</p>
                    <p>Idcirco omnes commissiones super hoc per nos concessas et factas quibuscumque personis cuiuscumque ordinis aut conditionis existant penitus revocamus, exceptis dumtaxat confessoribus personarum illustrissimarum: personarum Comitis et Comitisse de Armaniaco, Comitis et Comitisse de Astariaco quibus, non obstante ista generali retentione, concedimus quod dictas personas absolvant in casibus quos eis duximus committendos quamdiu nostre placuerit voluntati: ordinamus quod dominus Vitalis de Monte Bello Archidiaconus Sociensis, Vitalis de Campeto sacrista, P. Fabrice, Reymundus et Bernardus de Essonio, canonici auxitani possint absolvere quascumque personas in casibus nobis specialiter reservatis.</p>
                    <p>Precipimus quod singuli Archipresbyteri et alii per quos actenus est consuetum recipere crisma, oleum cathecumenorum et oleum infirmorum mittant apud Auxis die Iovis Sancta, ita quod per eos possint dividi aliis presbyteris, loco et tempore consuetis.</p>
                    <p>Quod si facere contempserint aut neglexerint x sol. morl. quilibet ipsorum teneatur solvere.</p>
                    <p>Item precipimus nostro sacriste auxitano et aliis per quos crisma et sancta olea dividuntur, quod ipsa non tradant nisi personis honestis et notis.</p>
                    <p>Et si aliqui presbyteri personas inhonestas et vasa indecentia et non munda transmittant pro oleis habendis supradictis XII sol. turon. suo archipresbitero solvere teneantur.</p>
                    <p>Item precipimus archipresbyteris quod inquirant etiam si que sint ecclesie in suis archipresbyteratibus minus sufficientes pro sustentatione hominum ecclesiarum ipsarum et quod nobis refferant in futura proxima synodo per quem modo poterunt commodius augmentari.</p>
                    <p>Item considerantes quod sacerdotes nostri et curati tenues habeant redditus, cumque multipliciter aggraventur pro eo quod ipsi ad mandatum nostrum et officialium nostrorum habent citationes facere infinitas, propter quod, fide prout digna relatione didicimus, aliquos ex ipsis unum clericum, aliquos duos vel plures in suis domibus oportet tenere, volumus et precipimus ac placet nobis quod predicti curati pro una citatione signanda habeant I. de. et.</p>
                    <p>Et tamen nostre intentionis est quod ita faciliter possunt citare duos vel tres ut unum quod uno denario sint contenti.</p>
                    <p>Nec in hoc debere procurantes citationes se reputare gravatos cum in fine litis pars subcumbens parti vincenti omnes expensas reffundere teneatur; si tamen ex nostro officio aliquos citare habeant, gratis facere teneantur.</p>
                </div>
                <div>
                    <head>Capitulum 3</head>
                    <p>(3) Remedium contra excommunicatos.</p>
                    <p>Ut subditorum nostrorum excommunicatorum animabus salubrius providere possimus, quia multorum sic excommunicatorum qui, cum nostram curiam studeant decipere, qui dum postea per nostram curiam excommunicati fuerint, antequam pro excommunicatis publice nuntientur cum pro adversariis componunt postquam de excommunicatione qua sunt innodati, ex quo non sunt publicati, conscientiam non faciunt, et in ista miseria usque ad dierum suorum exitum dampnabiliter perseverant, laqueos tendentes ad proprias animas capiendas, eorum dementiis et malitiis salubriter providere volentes, statuimus quod de cetero per unum fidelem notarium nostre curie ad expensas nostras singule excommunicationis sententie, antequam tradantur sigillifero, registrentur, diem et annum et causam et ad cuius instantiam eos excommunicari continget in suo registro certiorius inserendo, ut et officiales qui erunt pro tempore, causis et temporibus excommunicationum illarum pensatis et ceteris circumstantiis opportunis, in absolutione eis prestanda sciant cautius et salubrius se habere: quodque excommunicati, modo quo premittitur, etiam post compositionem factam per ipsos ante publicationem litterarum excommunicationis cessando officia non possint in hoc decipere ymo verius talia cessando de cetero valeant animas suas captivare.</p>
                    <p>Et sicut de excommunicationibus regestrandis statuimus, idem de absolutionibus ordinamus.</p>
                    <p>Non sine grandi cordis amaritudine, per officialem et gentes nostre curie accepimus quod nonnulli qui, eorum demeritis exigentibus, excommunicationum sententiis innodati cum ab eisdem sententiis pro Dei timore et reverentia absolvi diligentius procurare deberent, Dei et animarum dispendii immemores, in profundum malorum descendere non verentes, illas sententias diutius animo sustinent indurato, adeo quod multos audivimus illas sententias per biennium, alios per quadriennium et alios per plura tempora animo sustinuisse protervo, ex quo clavium ecclesie contemptores possunt merito reputari et sue salutis ac fame prodigi, apud fidei zelatores suspecti de fide.</p>
                    <p>Nos eorumdem animarum compescentes periculis quas ad ovile, videlicet Christi ecclesiam, pronis humeris toto corde reducere cupientes, statuimus, commodato consilio peritorum, quod de cetero officiales auxitani, qui pro tempore erunt, universos et singulos cuiuscumque conditionis existant, quos illas sententias excommunicationum repererint per annum sustinuisse vel ultra, coram se evocent ut contumaces citari, pro suspectione fidei reputentur et ob hoc excommunicentur de novo; et in casu quo per annum sequentem perseveraverint, mandamus quod contra ipsos velut contra hereticos inquisitor heretice pravitatis procedat.</p>
                    <p>Si vero illi qui sententiam excommunicationum sustinuerint excusationem pretendant, quodque ad arbitrium ecclesie pro obtinenda absolutione se submittant cum effectu, precipimus quod ab eis, facta cessione bonorum in manibus officialis, aut alteri officiario nostro, vel illis ad quorum instantiam fuerint excommunicati satisfacto, protinus absolvantur; et est nostre intentionis quod si qui excommunicati, propter suam paupertatem notoriam et veram, ob defectum absolutionis legis nostre quam solvere non possunt, hoc non obstante, gratis absolvantur.</p>
                    <p>Nichilominus quos si predicto modo citati comparentes, aut desuper eo quod per annum vel amplius sententiam excommunicationum sustinuerint non excusent, aut remedia pro sua absolutione habenda dum querentur, seu in hoc iudicio ecclesie se consuli non permittant, contra ipsos tanquam contra suspectos de fide per officialem nostrum procedi volumus et precipimus vel alias per detentionem carceris quovismodo, prout melius pro salute eorum videbitur expedire.</p>
                    <p>Quod et de sacerdotibus et aliis personis quibuscumque ecclesiasticis volumus diligentius observari.</p>
                    <p>Hoc addito quod si sacerdos aut alie persone beneficiate per mensem integrum fuerint sententia excommunicationis convicti, ipso mense elapso, fructus beneficiorum ipsis pertinentes, excommunicatione durante, nobis volumus applicari, illi vel illis cappellanis qui ecclesie deservient de bonis illius ecclesie competenti salario reservato.</p>
                    <p>Ne vero in grande periculum animarum rectores et alii curati a parrochiis suis se absentare presumant, statuimus quod ultra XV dies et semel in anno absque nostra vel nostrorum vicariorum speciali licentia a suis ecclesiis non recedant, etiam et eis ydoneo Cappellano dimisso.</p>
                    <p>Quod si contrarium fecerint pro quolibet mense quo sic absentes fuerint in summa XL sol. turon. mulctari iubemus, cuius emende quartam partem concedimus occulto aut patenti predicte absentie delatori.</p>
                    <p>Nos vero ne pro contumacia ad ferendas sententias excommunicationis deinceps prorumpant de salubri remedio providemus saluti subiectorum.</p>
                    <p>Item precipimus quod sacerdotes moneant parrochianos suos quod diebus dominicis audiant missam integraliter quodque ab omnibus operibus mecanicis abstineant, exceptis temporibus messium et recollectione fructuum, et adhuc illis temporibus, missa audita, et in casu necessitatis cum illa adiectione quod nisi sic moniti de cetero a talibus abstineant.</p>
                    <p>Statuimus ex nunc prout ex tunc et tunc pro ex nunc quod a festo Resurrectionis Domini venturo elapso contrarium faciens in summa duorum solidorum turon. puniantur: cuius summe quartam partem fabrice illius ecclesie in qua fovent domicilium, alteram quartam partem ad reparationem itineris per manum sacerdotis et consulum illius loci et alteram quartam partem delatori publico vel occulto secrete per manum sacerdotis dicti et alteram quartam partem domino temporali illius loci precipimus assignari.</p>
                    <p>Quam constitutionem ex nunc sub pena excommunicationis volumus observari et tociens quociens in hoc deliquerint modo puniantur predicto, exhortantes in Domino dominos temporales quod pro Dei et Ecclesie reverentia istud faciant observari a quo domini rerum temporalium famillie non valeant licet absentes excusari.</p>
                </div>
                <div>
                    <head>Capitulum 4</head>
                    <p>(4) Verificatio prescriptarum constitutionum.</p>
                    <p>In nomine Domini.</p>
                    <p>Amen.</p>
                    <p>He sunt constitutiones synodales et provinciales diocesis et provincie auxitanensis edite per reverendum in Christo patrem ac dominum nostrum G.</p>
                    <p>Dei gratia Archiepiscopum auxitanensem et eius predecessores in dicta ecclesia auxitanensi presidentes.</p>
                    <p>Fuerunt correcte iuxta textum et rubricas ac singula capitula secundum librum cathenatum in curia metropolitana auxitanensi in cathedra seu sede dicte curie existentem et alium in thesauro repositum de mandato venerabilis et circumspecti domini viri officialis auxitani et, facta vera collatione cum originali, continenti tres pecias, videlicet XXII folia et medietatem colandonis, et illo folio colandonis non computando sunt duo vacua, item in constitutione synodali sunt XV folia scripta et tertia pars colandonis sequentis videlicet presentis folii, huic coppie seu transcripto, tanquam vero et autentico, nos officialis auxitani sigillum magis auctenticum curie nostre metropolitane auxitanensis, apponi curavimus et appendi in fidem et testimonium premissorum, protestantes et expresse dicentes quod nichil aliud additum est nec decretum nisi prout in dictis libris in curia et thesaurarie existentibus fuit inventum.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
