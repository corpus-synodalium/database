<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Grado</title>
                <recordID>0531</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1296</origDate>
                <dateNotes/>
                <origPlace>Grado</origPlace>
                <diocese>Grado</diocese>
                <province>Grado</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 531</p>
                <p>Year: 1296</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Grado</p>
                <p>Diocese: Grado</p>
                <p>Province: Grado</p>
                <p>CountryModern: Italy</p>
                <p>Latitude: 45.677778</p>
                <p>Longitude: 13.394722</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Cappelletti, Storia della chiesa, VI, 110-21</p>
                <p>EditionOther: Italia Sacra, ed. Ughelli t. 5, 2nd ed (1720), col. 1139-1146</p>
                <p>SourceNotes: ['https://books.google.com/books?id=JWBv55mlf5kC [Ughelli]', 'https://books.google.com/books?id=9SVLAAAAcAAJ [Cappelletti]']</p>
                <p>TranscriptionNotes: original transcription from Ughelli, then corrected against better text in Cappelletti</p>
                <p>BaseText: ['GoogleBooks', 'WebDownload']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Multis undique natura novitatibus utens sicut dictum est in legibus iam hoc sepe prohemium, dicitur autem et iterum, donec illa, que sua sunt operatur ad opus multarum nos pertrahit legum.</p>
                    <p>Nostre itaque intentionis solicitudo remediis invigilans subiectorum non cessat inquirere, si quid sit in nostra iurisdictione corrigendum.</p>
                    <p>Et ob id nos frater Egidius Dei et apostolica gratia sancte Gradensis ecclesie patriarcha, Dalmatieque primas una cum venerabilibus fratribus et suffraganeis nostris, videlicet dominis A. Civitatis nove, N. Caprulano, A. Torcellano, H. Clugensi, B. Castellano, eadem Dei gratia episcopis, M. abbate s. Marie de Barbanno Gradensis diocesis, Petro Nicolao clerico de Vicentia procuratore ven. patris d. fratris I. Iadrensis archiepiscopi et vicario episcopi Abserensis et Marino Piloso plebano sancti Stephani de Iadra procuratore capitulorum Iadrensis et Abserensis et Petro archidiacono Veglensi et vicario episcopi Veglensis, presbitero de Segna plebano s. Thome de Arbo procuratore d. episcopi Arbensis et totius capituli et ecclesiarum Arbensium et Petro Bonsembiante s. Sylvestri de Venetiis procuratore d. episcopi Equilini ad hoc specialiter convocatis: Reformationibus, informationibus et correctionibus tam clericorum, quam religiosorum et aliarum secularium personarum provinciarum Gradensis et Iadrensis in provinciali concilio apud Gradum in nostra metropolitana ecclesia congregato salubriter intendentes, predecessorum nostrorum statuta iussimus recitari, ex quibus pluribus confirmatis, revocatis aliquibus et quibusdam in melius reformatis nonnulla auctoritate concilii duximus adiungenda.</p>
                </div>
                <div>
                    <head>Capitulum 1</head>
                    <p>(1) Sancimus, ut sacerdos, qui corporali impedimento cessante, vel sui hofficii executionis matutinis non interfuerit in ecclesia celebrandis, missam non celebret ea die.</p>
                    <p>Sed et si tali fuerit impedimento detentus, missam dicere non presumat, nisi saltem per se dixerit matutinas.</p>
                    <p>Transgressores autem huius constitutionis quilibet de ecclesia, vel unus aliorum nomine teneatur episcopo propalare ut modo culpe debite puniantur.</p>
                    <p>Ab hoc vero plebanos excipimus, quibus propter prelaturam duximus deferendum ut non teneantur matutinis quotidie interesse, qui tamen propter curam animarum ratione prelature ad servitum Dei magis se noverint obligatos.</p>
                </div>
                <div>
                    <head>Capitulum 2</head>
                    <p>(2) In choro omnes clerici silentium teneant, maxime cum psalmi dicuntur, aut misse hofficium celebratur, nisi propter necessitatem eos loqui oporteat vel utilitatem.</p>
                    <p>Transgressor vero a suo prelato corripiatur et sicut iustum fuerit puniatur.</p>
                </div>
                <div>
                    <head>Capitulum 3</head>
                    <p>(3) Laici autem tam mares quam femine, admoniti a prelato et ecclesiarum presbiteris, similiter silentium teneant.</p>
                    <p>Transgressores autem in primis a Sacerdotibus acerrime corripiantur.</p>
                    <p>Pueri, qui divinum officium suo tumultu et rumore impediunt et perturbant, a parentibus vel eorum magistris, ut taceant, castigentur.</p>
                    <p>Negligentes vero parentes et magistri in correctione et penitentiis a suis confessoribus puniantur.</p>
                </div>
                <div>
                    <head>Capitulum 4</head>
                    <p>(4) Statuimus, ut in ferialibus diebus, quando plures misse cantantur simul, tantum una missa in ecclesia alta voce cantetur.</p>
                    <p>Alie vero sic dimissa voce cantentur, quod nullus sonus non sit, vel modice audiatur.</p>
                    <p>Et nemo sacerdos ante evangelium communis misse celebrare presumat.</p>
                    <p>In festivis autem diebus antequam Sanctus dicatur in missa solemni nullus sacerdos derelinquat chorum pro missa cantanda: et qui serio et studiose contraiverit in predictis pena sex denariorum mulctetur in fabrica ecclesie convertenda.</p>
                </div>
                <div>
                    <head>Capitulum 5</head>
                    <p>(5) Quia in toto patriarchatu nostro regem alium vel principem non habemus, pro cuius incolumitate ac felici prosperitate, quod est nostre patrie, ad Dominum pias preces fundere valeamus, nisi inclitum ducem nostrum Venetiarum, statuimus ut in loco canonis misse in secreta, ubi dicitur Una cum Papa nostro, et Episcopo nostro immediate iungatur et Duce nostro expresso nomine et pro bono statu Venetiarum etc. que ibidem sequuntur.</p>
                </div>
                <div>
                    <head>Capitulum 6</head>
                    <p>(6) Nullus in ambone, seu pulpito, in lectorio, aut ante altare, sive sacerdos fuerit, sive cuiuscumque alterius ordinis clericus legere vel cantare capite velato presumat, neque in choro dicendo orationes, vel antiphonas, aut versum responsorii in eo offitio inchoando.</p>
                    <p>Zupellos quoque cum ante altare legit vel cantat, omnino deponat; qui vero contrafacerent, a suis prelatis inferioribus corripiantur: et si fuerint incorregibiles, a suis episcopis puniantur.</p>
                </div>
                <div>
                    <head>Capitulum 7</head>
                    <p>(7) Ne melodie seu cantiline in epistolis, evangeliis et prefationibus, dum cantantur, intellectum audientium impediant vel perturbent, et propter hoc in mentibus fidelium devotio minuatur, auctoritate sacri concilii duximus statuendum, ut epistole et evangelia et prefationes in missis, exceptis Liber generationis, Et factum est, et primis evangeliis diaconorum cum melodiis preter episcopi licentiam nullatenus decantentur: transgressores autem per septimanam ab officio et beneficio sint suspensi.</p>
                    <p>Eadem pena duximus puniendos sacerdotes, qui publice in exequiis mortuorum de cetero dixerint absolutionem illam, que incipit: In ea potestate etc. cum solum ad episcopos pertinere noscatur.</p>
                </div>
                <div>
                    <head>Capitulum 8</head>
                    <p>(8) Ordinamus, atque statuimus ad honorem bb. martyrum Hermacore et Fortunati, ut de ipsis fiat memoria in ferialibus diebus tam in matutinis quam in vesperis, et idem fiat de b. Marco.</p>
                </div>
                <div>
                    <head>Capitulum 9</head>
                    <p>(9) Statuit presens Concilium, ut omnes sacerdotes alicuius ecclesie sive sani fuerint, sive infirmi, vel senio confecti in beneficio votivarum missarum societatem habeant.</p>
                </div>
                <div>
                    <head>Capitulum 10</head>
                    <p>(10) Absentes extra civitatem sive cum licentia, sive sine de obligationibus votivarum missarum suum... percipiant, sicut plebani... sacerdotibus voluerint ordinare.</p>
                    <p>Clerici translati de una ecclesia ad aliam sive in obligationibus aliis nihil commune habeant cum priori salvo qui plebanatum alicuius ecclesie et canonicatum ecclesie Cathedralis aut s. Marci de Venetiis potest interveniente canonica dispensatione simul recipere et tenere.</p>
                    <p>Illos, qui translati sunt sine prelatorum suorum licentia vel deinceps transferentur ad partes alias ibidem beneficia consequentes, si non redierint infra annum in toto nostro patriarchatu cum beneficio ecclesiastico privamus, sive prelaturam, habeant sive non.</p>
                    <p>In tasagio existentes nullum beneficium percipiant, et de decimis illorum, qui moriuntur si tempore solutionis presentes fuerint in quocumque ordine recipiant partem suam, sive antea mortui fuerint, sive post.</p>
                    <p>Hoc autem intelligimus generaliter de omnibus clericis, ut tempore solutionis in quocunque ordine inveniantur, sive in parte, sive in toto decime persolvantur, sive securitates de toto, vel de parte, facte fuerint, sive non, recipiant partem suam.</p>
                </div>
                <div>
                    <head>Capitulum 11</head>
                    <p>(11) Volentes animarum periculum obviare rationabili providentia duximus statuendum, ut ad solutionem decimarum predialium omnes universaliter teneantur, sive clerici sint sive laici aut monachi, aut etiam regulares, nisi compositione legitima muniti fuerint, vel privilegio speciali, quoniam ipsas sibi Dominus in signum universalis dominii reservavit; et hoc tantum obtineat, ubi solvantur decime prediales.</p>
                    <p>Mixtas etiam, que loco predialium et realium alicubi successerunt solvi precipimus, cum de iure et approbata consuetudine fuerint solvende.</p>
                    <p>Omnes autem, qui predictas decimas prediales aut mixtas admoniti non persolverint, aut fraudem scienter commiserint in solvendo, sacro approbante concilio, excommunicationis vinculo innodamus.</p>
                </div>
                <div>
                    <head>Capitulum 12</head>
                    <p>(12) Ne, propter locorum distantiam.</p>
                    <p>Ecclesie debitis clericorum ministeriis defraudentur, statutum est et in presenti concilio approbatum ut omnes clerici in sacris ordinibus constituti atque custodes, quorum Ecclesie domos habent commodas, clericis deputatas, exceptis cellis dominicalibus plebanorum, in eis cellis debeant de nocte dormire, nisi infirmitate, vel alio impedimento legitimo sint detenti, que domus inter eos rationabiliter dividantur.</p>
                </div>
                <div>
                    <head>Capitulum 13</head>
                    <p>(13) Plebanis autem omnibus distincte duximus inhibendum, ne celle dominicales personis laicis maxime coniugatis sine episcoporum suorum licentia concedere audeant, vel locare et si in scolis fuerint, aut plures habuerint plebanias ne liceat clericis aut personis literatis aut etiam laicis absolutis, dummodo ibi mulieres non habitent, concedere vel locare pro sue libito voluntatis.</p>
                    <p>Qui secus fecerint, a suis episcopis acrius puniantur.</p>
                    <p>Eis autem, qui ante presens concilium personis sic prohibitis locare et eas iuxta formam predictam expediri faciant, duorum mensium spatium assignamus.</p>
                </div>
                <div>
                    <head>Capitulum 14</head>
                    <p>(14) Liceat autem illis, quorum ecclesie proprias domos non habent, in suis vel conductis domibus habitare cum matribus, neptibus vel cognatis.</p>
                </div>
                <div>
                    <head>Capitulum 15</head>
                    <p>(15) Quia presbiterorum mores et actus in quantum possumus cum Dei adiutorio cupimus in melius reformare auctoritate presentis concilii salubriter duximus statuendum tam de sacerdotibus plebanis et ceteris habitantibus quam de quibuslibet in sacris ordinationibus constitutis... cathedralium ecclesiarum canonicis, ne eis liceat in propriis domibus vel conductis mercenarias vel ancillas suspectas filias aut filios cum uxoribus et amicis, que tum processerunt in diebus, seu etiam quaslibet concubinas publice secum in domo vel alibi publice retinere.</p>
                    <p>Quas etiam concubinas notorias si post tertiam admonitionem brevissime sibi factam a se non dimiserint et ab earum communione se non adverterint, excomunicationis vinculo innodamus... si post mensem eas a se non dimiserint, auctoritate presentis concilii quousque... ab omni offitio et benefitio... suspensi presumpserint celebrare per annum irremediabiliter ab omni offitio et benefitio ecclesiastico sint privati.</p>
                </div>
                <div>
                    <head>Capitulum 16</head>
                    <p>(16) ...et ab omnibus observentur, precipimus et mandamus omnibus habentibus personatum plebanis, canonicis et aliis in sacris ordinibus constitutis, ut honesta et clausa desuper deferant indumenta nimia brevitate vel longitudine non notanda... sericis viridibus exterius et glaucis interius et exterius non utantur.</p>
                    <p>Zupellos mora... vel alios... manicas consub... annulos, botonos de quacunque materia ex... vel de quocumque metallo, laicales mantellos... infulas vel almutias in publico portari penitus prohibemus... publice, ad choreas mulierum publice assistere sibi prohibemus.</p>
                    <p>Transgressores autem si se non correxerint ad arbitrium prelatorum acrius puniantur.</p>
                </div>
                <div>
                    <head>Capitulum 18</head>
                    <p>(18) [1] Statuimus etiam et mandamus, ut clerici omnes maxime qui sunt in sacris, tonsuram et coronam deferant congruentem secundum formam a suo episcopo sibi dandam et templanis non utantur.</p>
                    <p>Transgressores autem a suis episcopis graviter puniantur.</p>
                </div>
                <div>
                    <head>Capitulum 19</head>
                    <p>(19) Ne per quorumdam clericorum insolentiam cleri decor et honestas ecclesie infametur, auctoritate sacri concilii prohibemus clericis publice ludere ad taxillos et causa ludendi vel bibendi tabernas intrare, seu circa tabernas in publico bibere, nisi forsitan extra suam civitatem sint in itinere constituti.</p>
                    <p>Transgressorum autem pervicacia taliter a suis episcopis compescatur, ut transeat aliis in exemplum.</p>
                </div>
                <div>
                    <head>Capitulum 20</head>
                    <p>(20) Malitiis hominum, atque lasciviis, presertim ex quibus scandalum atque periculum solet oriri, obviare volentes, omnes clericos et personas ecclesiasticas absque sui episcopi licentia arma portantes, nisi sint in itinere constituti, aut per conspirationem vel societatem aliquam in detrimentum et preiudicium alicuius iuramento vel quacumque alia firmitate se ad invicem colligantes, auctoritate sacri concilii excommunicationis vinculo innodamus.</p>
                </div>
                <div>
                    <head>Capitulum 21</head>
                    <p>(21) Presentis auctoritate concilii sancimus, ut si aliquis clericus contra laicum extraxerit, gladium aut ipsum quocumque modo percusserit, vel alias intulerit ei atroces iniurias, ea pena pecuniaria a suo mulctetur episcopo, qua laicus contra clericum committentes similia a seculari iudice puniretur; ut si certa fuerit et statuta apud laicos parva vel magna, similis in ecclesiastico foro servetur, si arbitraria et incerta, hoc idem episcopi arbitrio relinquatur.</p>
                    <p>Si vero inter clericum et clericum predicta vel similia committantur, ab episcopo arbitrarie puniatur, qui utrobique pro qualitate delicti puniantur delinquentes.</p>
                </div>
                <div>
                    <head>Capitulum 22</head>
                    <p>(22) Universaliter omnibus clericis prohibemus, ne publica et per se negotiationes exercere presumant.</p>
                    <p>Transgressores autem a suis episcopis pena canonum puniantur.</p>
                </div>
                <div>
                    <head>Capitulum 23</head>
                    <p>(23) Ad hec pro salute animarum omnibus coniugatis tam maribus quam feminis sub anathemate prohibemus, ne pretextu captandi vel observandi amoris quecunque maleficia facere presumant.</p>
                    <p>Generaliter autem omnes sortilegos et herbarios ac maleficos excommunicamus et qui predicta maleficia fieri faciunt, seu qui ad eos accedunt.</p>
                    <p>Eos etiam: qui cum chartis paccatis alios fraudolenter placitant, eadem excommunicationis sententia duximus innodandos.</p>
                    <p>Et ne per vitium falsitatis innocentes contra iustitiam opprimantur, falsa instrumenta publica componentes et consulentes seu fieri facientes vel ipsis instrumentis falsis in iudicium scienter utentes, aut aliena instrumenta ad se non pertinentia in fraudem vendentes vel ementes, aut penes se dolose retinentes, et eos qui in lesionem proximi falsum testificantur testimonium coram iudice ecclesiastico vel civili et alios inducunt vel instruunt ad falsum testimonium proferendum.</p>
                </div>
                <div>
                    <head>Capitulum 24</head>
                    <p>(24) Viros etiam omnes, qui relinquunt uxores legitimas temeritate propria aliis superductis de facto: vel e converso mulieres, que derelinquunt viros legitimos de facto cum aliis contrahentes, seu qui scienter contrahunt in gradibus prohibitis contra canonica statuta: Executores insuper testamentorum qui relicta ad pias causas in totum vel in partem prout melius possunt usque ad annum negligunt et recusant exequi: Laicos etiam, qui temeritate propria ecclesias tenent clausas, clericos de ipsis ecclesiis expellentes: illos etiam clericos vel laicos, qui vacantibus ecclesiis Cathedralibus bona ecclesie et prelati defuncti ad ecclesiam pertinentia distrahere vel invadere presumpserunt, aut per modum aliquem in fraudem vel detrimentum ecclesie occupant, nisi secundum tenorem constitutionis edite super hec sacro approbante concilio excommunicationis vinculo innodamus: cum secundum sacrorum canonum... totas ad cathedrales ecclesias.</p>
                </div>
                <div>
                    <head>Capitulum 25</head>
                    <p>(25) Quoniam laicis quamvis religiosis de rebus ecclesiasticis disponendis nulla legitur attributa facultas, sub anathemate tam laicis quam clericis prohibemus, ne vacantibus ecclesiis pastore iuramenta vel pacta faciant de eligendo pastore.</p>
                    <p>Sub anathemate etiam inhibemus, ne laicis, exceptis procuratoribus sancti Marci, procurationes super bonis ecclesiarum administrandis ullatenus intromittant, nisi super recipienda et disponenda quarta decime fabrice deputata, aut oblationes votorum vel legatorum nominatim per fabricam dimissorum et utensilibus reformatione domorum ecclesiarum, atque thesauris ecclesiarum, et vestibus conservandis, que pro seculari custodia consueverunt laicis assignari.</p>
                    <p>Sed hec ad cathedrales ecclesias extendi nolumus, nisi quantum de prelatorum processerit voluntate.</p>
                    <p>Dispensatio autem et administratio promissa fiat cum omni consilio prelati et maioris partis capituli.</p>
                    <p>Quod si dissentio orta fuerit inter prelatum et clericos, vel inter prelatos aut clericum ex una parte, et procuratores ex altera, ad episcopum recurratur.</p>
                    <p>Teneantur autem procuratores huiusmodi et qui bona monasteriorum quomodolibet administrant annis singulis de perceptis et expensatis prelatis et capitulo reddere rationem.</p>
                    <p>Quod si non fecerint post lapsum predicti temporis infra mensem excommunicationi subiaceant et procurationis officio de cetero non utantur.</p>
                </div>
                <div>
                    <head>Capitulum 26</head>
                    <p>(26) Speciali decreto stabilimus, ne in Dalmatie partibus... hec totaliter ad ecclesias et monasteria, que possessiones habent, vel illis partibus Dalmatie...</p>
                </div>
                <div>
                    <head>Capitulum 27</head>
                    <p>(27) Firmiter inhibemus, quod nullus clericus de questione personali vel criminali debeat coram seculari iudice respondere: sed nec in reali, etiamsi consuetudo, imo corruptela verius hoc allegetur.</p>
                </div>
                <div>
                    <head>Capitulum 28</head>
                    <p>(28) Laici autem, qui temeritate propria detinent vel invadunt possessiones et redditus ad ecclesias, cappellas et monasteria pertinentes, seu iurisdictiones earum et privilegia sibi concessa diminuunt.</p>
                    <p>Hii etiam qui destruunt vineas illarum, partes totaliter destruendo aut segetes fraudolenter, oves, boves, equos et cetera animalia magna interficiunt vel lethaliter vulnerant, sive ledunt tamquam sacrilegi et invasores bonorum ecclesiasticorum, excommunicationis vinculo sint subiecti.</p>
                </div>
                <div>
                    <head>Capitulum 29</head>
                    <p>(29) Volentes pravorum fraudolentie quantum possumus obviare, statuimus ut nullus forinsecus et ignotus ad partes nostras accedens uxorem accipiat nisi habuerit litteras sui episcopi testimonium perhibentis, quod sint soluti, aut saltem denunciato trina ad arbitrium episcopi in ecclesiis publice permittatur, ut infra datum terminum qui voluerit et valuerit, legitimum matrimonium opponat et ipsi presbyteri nihilominus investigent, utrum aliquod impedimentum obsistat.</p>
                    <p>Cum autem apparuerit probabilis coniectura contra copulam contrahendus contractus contradicatur expresse, donec quod fieri debeat, super eo manifestis constiterit documentis.</p>
                    <p>Alias autem missa nuptialis a sacerdotibus non cantetur, nisi annulus benedicatur.</p>
                    <p>Si quis autem sacerdotum secus fecerit, per mensem ab ingressu ecclesie suspendatur.</p>
                </div>
                <div>
                    <head>Capitulum 30</head>
                    <p>(30) Quia in celebrandis nuptiis et conviviis nuptialibus, atque traducendis sponsis in diebus prohibitis a sanctis patribus, precipue a die dominico Adventus Domini inclusive usque post Epiphaniam et a die Dominico septuagesime inclusive usque ad octavam resurrectionis Domini contra Dei legem a qua pluribus subiectorum nostrorum delinquebatur aliquando, sub interminatione anathematis prohibemus, ne de cetero diebus predictis benedicantur annuli nuptiales, missa specialis novitie celebretur, aut sponsa etiam traducatur.</p>
                    <p>Transgressores autem a suis episcopis vel prelatis graviter puniantur.</p>
                </div>
                <div>
                    <head>Capitulum 31</head>
                    <p>(31) Statuentes precipimus, ut in cena Domini una missa tantum illius diei propria clerici sint contenti.</p>
                    <p>In Parasceve vero et sabbato sancto exceptis religiosis et ecclesiis Cathedralibus et baptismatibus et ecclesia s. Ioannis de Rivoalto, que super hoc privilegium obtinet speciale, nullus sacerdos missam votivam vel aliam celebrare presumat.</p>
                    <p>Transgressor autem si quis fuerit usque ad octavam Pasche illius tantum anni ab officio et beneficio suspendatur, aut alias arbitrio sui episcopi gravius puniatur.</p>
                    <p>Et si contingat, quod illis diebus aliquod funus sepeliendum ad ecclesiam vel monasterium deferatur, fiat exequiarum officium consuetum absque missa submissa voce legendo potius quam cantando et sine pulsatione campanarum pena simili transgressoribus imponenda.</p>
                </div>
                <div>
                    <head>Capitulum 32</head>
                    <p>(32) Postremo providendo statuimus ut omnes pecuniarie pene pro clericorum excessibus exigende per episcopos aut alios de ipsorum speciali mandato a delinquentibus exigantur et pro ipsorum arbitrio dispensentur, quibus etiam episcopis absolutiones incidentium in spirituales penas, et qui hactenus inciderint et relaxationes earum presenti auctoritate reservantur.</p>
                </div>
                <div>
                    <head>Capitulum 33</head>
                    <p>(33) Antiquatis igitur omnibus que a predecessoribus nostris diversis sunt statuta temporibus, predicta quomodo sanctum ordinavit concilium et mandavit, precipimus inviolabiliter observari.</p>
                </div>
                <div>
                    <head>Explicit</head>
                    <p>Actum est hoc apud Gradum in maiori ecclesia Gradensi anno MCCXCVI, in die nona, die Veneris XIII intrante mense Iulio, presentibus discretis viris Adam et Adamero canonicis gradensibus, Io: archidiacono et Marco Cornella canonico castellano, Mattheo procuratore capituli castellani, Facio canonico clugiensi, Iacobo Morango canonico caprulano et aliis testibus rogatis.</p>
                    <p>In cuius rei testimonium, fidem et evidentiam pleniorem prefactus d. patriarcha huic presenti concilio, sive publico instrumento iussit suum sigillum in appensione apponi.</p>
                    <p>Et ego Vambolinus Parmensis publicus imperiali auctoritate notarius et vice predicti d. Patriarche scriba predictis statutis et constitutionibus universis omnibus presens interfui et ea omnia de mandato dicti d. Patriarche et dictorum suorum suffraganeorum...</p>
                </div>
                <div>
                    <head>Footnotes</head>
                    <p>[1] No section 17</p>
                </div>
            </div>
        </body>
    </text>
</root>
