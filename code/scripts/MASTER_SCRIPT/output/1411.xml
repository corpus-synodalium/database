<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Trier</title>
                <recordID>1411</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1238-09-21</origDate>
                <dateNotes/>
                <origPlace>Trier</origPlace>
                <diocese>Trier</diocese>
                <province>Trier</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1411</p>
                <p>Year: 1238</p>
                <p>Month: 9</p>
                <p>Day: 21</p>
                <p>Circa: None</p>
                <p>DatingNotes: None</p>
                <p>Place: Trier</p>
                <p>Diocese: Trier</p>
                <p>Province: Trier</p>
                <p>CountryModern: Germany</p>
                <p>Latitude: 49.7596</p>
                <p>Longitude: 6.6439</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Theodoric II</p>
                <p>IssuingAuthorityAlt: None</p>
                <p>RegnalStart: 1212</p>
                <p>RegnalEnd: 1242</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Blattau, Statuta synodalia, I, 32-43</p>
                <p>EditionOther: Hartzheim, Concilia III, 558-562; Martene, Vet Mon, VII, 126ff; Mansi, 23, cols. 477-86</p>
                <p>SourceNotes: http://books.google.com/books?id=dow-AAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: Repeated earlier decrees, perhaps from (now-lost) 1216 provincial synod, or else possibly from 1221 synod</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Anno Domini MCCXXXVIII. in festo beati Matthaei Apostoli in civitate Trevirensi in ecclesia beati Petri celebratum est Concilium, residentibus Domino Theodorico Trevirorum Archiepiscopo et reverendis in Christo Patribus Ioanne Metensi, Rogero Tullensi et Rodolpho Verdunensi Episcopis, et haec sunt ipsius Concilii constituta.</p>
                </div>
                <div>
                    <head>Capitulum 1</head>
                    <p>(1) Quum crescente perversorum hominum malitia adversus spirituales nequitias sanctorum Patrum canones ad reprimendas quorundam insolentias non sufficiunt, novis morbis nova medicamina praeparamus.</p>
                    <p>Necessitate itaque rerum compulsi praecipimus, religiosorum locorum incendiarios et eorum receptatores singulis diebus Dominicis excommunicatos nunciari per omnes conventuales et parochiales ecclesias et monasteria tam monachorum quam monialium.</p>
                    <p>Cum autem ipsi incendiarii absolvi non possint post publicationem nisi a Papa, nos expensis et laboribus parcere volentes statuimus, ut ante denunciationem hoc ipsis intimetur, videlicet quod, nisi satisfecerint, ad Papam eos oporteat laborare: ut sic territi ad satisfactionem facilius inducantur.</p>
                </div>
                <div>
                    <head>Capitulum 2</head>
                    <p>(2) Idem de violatoribus et fractoribus ecclesiarum vel monasteriorum statuimus, et firmiter praecipimus, quatenus si quis ad locum aliquem praedam locorum ecclesiasticorum vel personarum eorum duxerit, per totam illam parochiam cessetur a divinis, dum ibi est praeda et praedo et praedae emtor.</p>
                    <p>Si autem in ipsa parochia conventus fuerit, ianuis clausis et exclusis ipsius parochiae parochianis, divina ibi celebrentur submissa voce, ita quod foris audiri non possint.</p>
                    <p>Si quis autem parochianorum decesserit, sepeliatur in atrio sine officio missae et cum sola tantum commendatione, exceptis praedone, emtore, receptatore vel fautoribus eorumdem; vel si consumta fuerit ibi praeda, sententiae praedictae serventur, si de praemissis constiterit per evidentiam facti vel sacramentum spoliati, si honesta sit persona.</p>
                    <p>Si quid autem circa haec quaestionis emerserit, iudicio nostro relinquatur.</p>
                    <p>Sacerdotes locorum, quibus de praedictis constiterit, statim sententias praedictas observent et faciant observari.</p>
                    <p>Adiicimus, ut si raptor rerum sacrarum vel personarum ecclesiasticarum admonitus non satisfecerit, excommunicetur; et si dominum habet superiorem, ille moneatur, ut raptorem ad satisfaciendum compellat infra mensem a tempore monitionis sibi factae; quod si facere neglexerit, ex tunc terra ipsius ecclesiastico supponatur interdicto: prius tamen interdicta terra raptoris, si quam habet.</p>
                </div>
                <div>
                    <head>Capitulum 3</head>
                    <p>(3) Quod dicimus de raptore, extendi volumus ad eum, qui procurat, ut fiat rapina.</p>
                    <p>Si raptor excommunicatus fuerit, vel terra eius interdicta ab Ordinario unius dioecesis, aliarum dioecesium Ordinarii, qui super haec fuerint requisiti, et in suis dioecesibus eundem raptorem excommunicatum denuncient et vitari faciant, terram, si quam ibidem habet, nihilominus supponentes ecclesiastico interdicto.</p>
                    <p>Idem demandamus de captivatoribus et detentoribus clericorum.</p>
                </div>
                <div>
                    <head>Capitulum 4</head>
                    <p>(4) Si locus fuerit interdictus propter excessum domini eiusdem loci, homines non admittantur ad divina in locis tam vicinis quam externis, ne rumpi possit nervus ecclesiasticae disciplinae; et si tales scienter admittit conventus, quot diebus in hoc peccaverit, tot septimanis celebrent ianuis clausis, sine pulsatione campanarum, voce submissa et aliis exclusis, graviori animadversione puniendus, si et istud neglexerit observare.</p>
                    <p>Si vero pastor vel vicarius personas loci interdicti scienter admiserit, suspendatur.</p>
                    <p>Simili poena involvi volumus excommunicatum quemcunque admittentes scientes ad divina.</p>
                </div>
                <div>
                    <head>Capitulum 5</head>
                    <p>(5) Item statuimus, quod captivatores clericorum, adiutores et defensores eorum excommunicati in continenti nuncientur.</p>
                    <p>Si autem a die denunciationis captivum cum satisfactione infra triduum non restituerint, terra ipsorum supponatur interdicto.</p>
                    <p>Si vero a tempore interdicti infra mensem non resipuerint, principales eorum domini, qui potestatem habent eos coercendi, moneantur ob Ordinariis suis, ut captivatores et detentores ad eorum restitutionem inducant et compellant in continenti; alioquin ipsi domini excommunicentur.</p>
                    <p>Et si sententia excommunicationis non proficit contra eos, ipsorum terrae interdicto supponantur.</p>
                </div>
                <div>
                    <head>Capitulum 6</head>
                    <p>(6) Si quis laicos alicui ecclesiasticae personae minas intulerit de corpore proprio, et admonitus a iudice ordinario eam assecurare noluerit, nec de ipsa recipere rationem, per excommunicationis et interdicti sententias ad assecurationem eius et rationem de ipsa recipiendam compellatur.</p>
                </div>
                <div>
                    <head>Capitulum 7</head>
                    <p>(7) Item statuimus, quod si Clericus celebraverit in loco interdicto, vel ipse interdictus vel excommunicatus divina celebrare praesumpserit, per Episcopum loci capiatur arctae custodiae et poenitentiae deputandus.</p>
                </div>
                <div>
                    <head>Capitulum 8</head>
                    <p>(8) Idem fiat de qualibet persona religiosa taliter celebrante, et in sua pertinacia persistente.</p>
                </div>
                <div>
                    <head>Capitulum 9</head>
                    <p>(9) Omnem negotiationem Clericis inhibemus, beneficiatis, vel in sacris ordinibus constitutis.</p>
                </div>
                <div>
                    <head>Capitulum 10</head>
                    <p>(10) Sacerdotum vestis suprema talaris sit et clausa.</p>
                    <p>Et quando ad divina accedunt, prius camisia induantur.</p>
                </div>
                <div>
                    <head>Capitulum 11</head>
                    <p>(11) Quando ad infirmos vadunt cum Eucharistia, similiter camisiam habeant, vel superpellicium vel vestem choralem vel cappam choralem: et si necesse fuerit, cooperiant se cappa pluviali non manicata, ipsam tamen deponant, cum veniunt ad domum infirmi.</p>
                </div>
                <div>
                    <head>Capitulum 12</head>
                    <p>(12) Argenteas fibulas, et deargentatas corrigias sacerdotibus inhibemus: nullam cordam vel nodum in tunica vel supertunicali habeant, nisi solum in cappa.</p>
                </div>
                <div>
                    <head>Capitulum 13</head>
                    <p>(13) Clerici tam honeste se gerant in tonsura et corona, ne propter hoc ipsos severitate debita puniamus.</p>
                    <p>Et clericus, qui non observaverit statuta circa tonsuram et habitum, in causis minime audiatur.</p>
                </div>
                <div>
                    <head>Capitulum 14</head>
                    <p>(14) Tabernas omnino Clericis inhibemus, nisi in peregrinatione vel necessitatis causa id fiat.</p>
                </div>
                <div>
                    <head>Capitulum 15</head>
                    <p>(15) In simplicibus tunicis vel supertunicalibus sacerdotes non compareant in ecclesiis, iudiciis et plateis.</p>
                </div>
                <div>
                    <head>Capitulum 16</head>
                    <p>(16) Campanarii sine camisia superiori in ecclesia non serviant vel alias in divinis.</p>
                </div>
                <div>
                    <head>Capitulum 17</head>
                    <p>(17) Circa Clericos postmodum habentes manifestam cohabitationem cum mulieribus statuimus, quod non admittantur ad ordinationem ecclesiae, nec valeat electio ab ipsis vel de ipsis celebrata.</p>
                </div>
                <div>
                    <head>Capitulum 18</head>
                    <p>(18) Quicumque Clericus manifeste mulieribus cohabitans suum executus fuerit officium, ad curiam transmittatur cum literis Ordinarii sui, rei seriem continentibus, salva tamen potestate Ordinarii, si quam habet, in hoc casu.</p>
                </div>
                <div>
                    <head>Capitulum 19</head>
                    <p>(19) Ecclesiae pastoralis pastor vel vicarius habens reditus octo marcarum scholarem secum habeat sibi servientem in divinis.</p>
                </div>
                <div>
                    <head>Capitulum 20</head>
                    <p>(20) Clerici ludos alearum vel deciorum et globorum devitent, et ad hoc per frustrationem beneficii compellantur.</p>
                </div>
                <div>
                    <head>Capitulum 21</head>
                    <p>(21) Sacerdotes cappas non habeant manicatas.</p>
                    <p>Nullus Presbyter sine caligis sive estivalibus celebrare praesumat.</p>
                </div>
                <div>
                    <head>Capitulum 22</head>
                    <p>(22) Cum statutum sit, ut Clerici ministri, balivi, aut iustitiarii laicorum auxilium ab Ecclesia, si capti fuerint, non habeant; adiicimus, quod si post admonitionem canonicam non cessaverint, ecclesiasticis beneficiis spoliantur.</p>
                </div>
                <div>
                    <head>Capitulum 23</head>
                    <p>(23) Presbyteri sive aliae ecclesiasticae personae, quae mandatum aut excommunicationem alicuius sententiae a suis receperint Praelatis, negligentes inventi fuerint in iisdem exequendis, illi pro quo mandatum receperunt, teneantur ad interesse secundum boni viri aestimationem, coram suo iudice faciendam.</p>
                    <p>Si vero pro observatione mandatorum ipsorum damnum passi fuerint, non relaxetur sententia, antequam ei de damno dato satisfiat, et si prius relaxata fuerit, nihilominus ei satisfiat de damno.</p>
                </div>
                <div>
                    <head>Capitulum 24</head>
                    <p>(24) Si clericos sententiam observans propter damnum sibi propter hoc illatum sustentationem non habeat, ab Ordinario ei provideatur; nec relaxetur sententia, antequam expensae refundantur, quae in provisione clerici sunt impensae.</p>
                </div>
                <div>
                    <head>Capitulum 25</head>
                    <p>(25) Suspensi vel excommunicati clerici celebrantes a domino Papa tantum absolvantur; cum ex eo, quod talium hactenus facilis fuerit absolutio, disciplina sit ecclesiastica vilipensa.</p>
                </div>
                <div>
                    <head>Capitulum 26</head>
                    <p>(26) Cum alias institutum sit, ut vicariis competens portio debeat assignari, adiicimus, ut si iidem vicarii minorem acceptaverint portionem, nihilominus actio nem habeant ad petendum competentem, cum hoc inductum sit non in favorem personae, sed in favorem totius ordinis clericalis.</p>
                </div>
                <div>
                    <head>Capitulum 27</head>
                    <p>(27) Sicut saepe praecepimus, sic et iterum praecipientes innovamus, ut corpus Domini, oleum sanctum, oleum infirmorum, et fons sacri baptismatis sub diligenti sint custodia et clausura.</p>
                    <p>Et cum sacra Eucharistia non eant ad infirmum sine lumine et campana.</p>
                </div>
                <div>
                    <head>Capitulum 28</head>
                    <p>(28) Item praecipimns, ut corpus Dei infra, quindenam non servetur, sed in fine quindenae, si tam diu servatum fuerit, sumatur a sacerdote in missa ante ablutionem.</p>
                </div>
                <div>
                    <head>Capitulum 29</head>
                    <p>(29) Cum secundum Apostolum qui non laborat, manducare non debeat, Praelatis ecclesiarum conventualium firmiter iniungimus, ut per frustrationem beneficii compellant subditos suos ad frequentationem chori et residentiam, ad quam tenentur.</p>
                </div>
                <div>
                    <head>Capitulum 30</head>
                    <p>(30) In parochialibus ecclesiis pulsentur et cantentur horae canonicae, et de villis circa iacentibus et capellis attinentibus compellantur homines dominicis diebus et solemnibus ad missam venire ad matricem ecclesiam, ne honor matricis ecclesiae depereat per capellas: nisi forte remota sit capella, et ei provisum sit in beneficio, ut in eo valeat et soleat et debeat ministrare Sacerdos.</p>
                </div>
                <div>
                    <head>Capitulum 31</head>
                    <p>(31) Ut haereticae pestilentiae, quae radices iam mittit in provincia Trevirensi, sollicitudine debita occurramus, omnibus Archidiaconis, pastoribus et vicariis, nec non et aliis tam clericis quam laicis nostrae iurisdictioni subiectis in virtute sanctae obedientiae praecipimus, ut ubicunque inveniantur doctores huius sceleris vel auditores ipsorum, ad Episcopi perducant audientiam, ne oves divinae pascuae suis superstitionibus inficiant et corrumpant: et singulis dominicis diebus et festivis excommunicentur haeretici, auditores, receptores, fautores et illi, qui eos non accusant.</p>
                </div>
                <div>
                    <head>Capitulum 32</head>
                    <p>(32) Decimae non in domibus, sicut hactenus fieri consuevit, sed in agris, vineis, pratis et locis aliis, ex quibus proveniunt, persolvantur, nullis deductis expensis circa rem huiusmodi decimandam.</p>
                    <p>Consuetudinem illam, secundum quam non decima, sed undecima vel duodecima pars solvitur pro decima in annona vel rebus aliis decimandis, quanticumque sit temporis, improbamus.</p>
                </div>
                <div>
                    <head>Capitulum 33</head>
                    <p>(33) De causis matrimonialibus nullus pastor, vicarius vel decanus cognoscere praesumat.</p>
                </div>
                <div>
                    <head>Capitulum 34</head>
                    <p>(34) Usurarii manifesti vel convicti post huius statuti publicationem poenis coerceantur, quae a iure infliguntur eisdem: ut videlicet non admittantur ad communionem altaris, et ad christianam sepulturam, nec eorum oblationes recipiantur, dum fuerint in hoc peccato.</p>
                    <p>Usurarios autem censemus sub pignore mutuantes et ultra sortem percepta in sortem minime computantes.</p>
                </div>
                <div>
                    <head>Capitulum 35</head>
                    <p>(35) Cum adulteri et adulterae et alia enormia committentes, poena pecuniaria persoluta, minus timeant recidivare statuimus, ut de caetero convicti vel confessi publicam agant poenitentiam: mulieres infra parochiam portantes cyphum in scapula, et baculum in manu, in habitu et cibo per omnia tales, quales esse consueverunt, peragentes carenas.</p>
                    <p>Viri autem infra parochiam vel extra poenitentiam peragant modo praescripto.</p>
                    <p>Et haec fieri procurent Episcopi vel eorum officiales, si ea Archidiaconi vel eorum subditi neglexerint procurare.</p>
                </div>
                <div>
                    <head>Capitulum 36</head>
                    <p>(36) Cum excommunicationis sententiam plures vilipendant, statuimus, quod si excommunicatus in sua pertinacia sex hebdomadas persistat, statim recepto mandato excommunicantis Ordinarii per literas ipsius, quas ad probationem faciendam sufficere volumus in hoc casu, excommunicatus per superiorem suum ad unitatem Ecclesiae compellatur redire; alioquin idem superior post admonitionem excommunicationis sententia percellatur.</p>
                </div>
                <div>
                    <head>Capitulum 37</head>
                    <p>(37) Coniurationes quae fiunt per inspectationem ignis aut gladii, vel alio quovis modo, cum penitus sint reprobatae, statuimus, ut si clericus in talibus deliquisse inveniatur, suspendatur, manens in ea suspensione usque ad satisfactionem condignam; si vero laicus fuerit, excommunicetur.</p>
                </div>
                <div>
                    <head>Capitulum 38</head>
                    <p>(38) Statuimus, ne habitu monachorum vel regularium canonicorum cuiuscunque ordinis mulieres pernoctent.</p>
                </div>
                <div>
                    <head>Capitulum 39</head>
                    <p>(39) Si quis monachus vel monialis proprium habuerit vel in vitium carnis lapsus fuerit, et fuerit hoc manifestum, in poenam sui criminis stet ultimus in choro, vocem non habeat in capitulo, non ad aliquam ordinationem in capitulo vel extra admittatur, nec valeat electio ab ipso facta, vel de ipso.</p>
                </div>
                <div>
                    <head>Capitulum 40</head>
                    <p>(40) Illos autem censemus proprietarios, quibus assignantur curtes vel allodia pro certa pensione, qua soluta, de residuo tamquam de proprio suo faciunt voluntatem.</p>
                </div>
                <div>
                    <head>Capitulum 41</head>
                    <p>(41) Item praecipimus, ut Abbates et monachi observent regulae suae statuta; alioquin quicumque transgressores per dioecesanos suos animadversione debita puniantur.</p>
                </div>
                <div>
                    <head>Capitulum 42</head>
                    <p>(42) Item inhibemus, ne alicui monacho non professo administratio aliqua in suo monasterio concedatur, nec ad aliquam ordinationem admittatur.</p>
                    <p>Abbas suus eos qui professi non sunt, si administrationem aliquam habuerint, amoveat ab administratione usque ad quindenam; alioquin se suspensum sciat.</p>
                </div>
                <div>
                    <head>Capitulum 43</head>
                    <p>(43) Cum novo avaritiae genere quidam in nostris dioecesibus laborantes indebitas fabricari faciant monetas: Presbyteris eorundem locorum universis praecipimus, quatenus quam cito perceperint istud, ibi statim cessent a divinis, nec ipsa aliquatenus resumantur, antequam de tali iniuria ad mandatum Ecclesiae fuerit satisfactum.</p>
                </div>
                <div>
                    <head>Capitulum 44</head>
                    <p>(44) Item praecipimus, singulis dominicis diebus et festivis denunciari excommunicatos facientes falsam monetam, vel mandantes vel procurantes, ut fiat.</p>
                    <p>Item utentes scienter indebita vel falsa moneta.</p>
                </div>
                <div>
                    <head>Capitulum 45</head>
                    <p>(45) Annum gratiae propter multas eius abusiones revocamus: volumus tamen, ut bonae consuetudines ante ipsum in praebendis clericorum decedentium observatae in suo vigore valeant et persistant.</p>
                </div>
                <div>
                    <head>Explicit</head>
                    <p>Explicit concilium Trevirense.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
