<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Toul</title>
                <recordID>0216</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1359</origDate>
                <dateNotes/>
                <origPlace>Toul</origPlace>
                <diocese>Toul</diocese>
                <province>Trier</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 216</p>
                <p>Year: 1359</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Toul</p>
                <p>Diocese: Toul</p>
                <p>Province: Trier</p>
                <p>CountryModern: France</p>
                <p>Latitude: 48.675</p>
                <p>Longitude: 5.891667</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Baluze, Histoire genealogique de la maison dâ€™Auvergne, 1708, II, 850-64</p>
                <p>EditionOther: None</p>
                <p>SourceNotes: http://books.google.fr/books?id=19pDAAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine Domini.</p>
                    <p>Amen.</p>
                    <p>Nos BERTRANDUS DE TURRE miseratione divina TULLENSIS EPISCOPUS.</p>
                    <p>Ad perpetuam rei memoriam.</p>
                    <p>Pastoralis officii cura nos sollicitat ut juxta commissae nobis dispensationis officium subditorum commodis, in quoram prosperitate laetamur, quantum nobis ex alto concessum est sollicitudinis studio intendamus.</p>
                    <p>Voluntarie igitur manus nostra currit ad calamum, statuta infrascripta tam per nos quam praedecessores nostros Tullenses Episcopos edita in diversis contenta chartulis et membranis fideliter colligendo, et ea soepius revolvendo, addendo, diminuendo, mitigando, corrigendo, et ad eruditionem simplicium aliqua jura interserendo, et in praesenti pagina sub debitis titulis locatae scribendo, ne dispersa et plura confusionem inducant, et propter diversas et plures in iis latas sententias ad animarum pericula evitanda, et etiam ut firmiori memoriae commendentur, volentesque ut subditi nostri iis utantur, aliis tam Trevirensis Concilii quam etiam praedecessorum nostrorum statutis et ordinationibus salubribus in suo robore duraturis.</p>
                </div>
                <div>
                    <head>Capitulum 1</head>
                    <p>(1) In primis statuimus et etiam ordinamus quod die dominica praecedente generalem synodum Curati singuli in singulis suis parrochiis, maxime in illis parrochiis in quibus non est alterius copiae sacerdotis, parrochianos suos in Ecclesia sua publice moneant et inducant quod si aliqui sint infirmi, vel aliqua confessione aut aliquo ecclesiastico sacramento indigeant, aut aliquibus casibus nobis reservatis sint ligati super quibus nos oporteat consuli, sibi provideant antequam Curatus iter arripiat iturus ad synodum, prout decet.</p>
                    <p>Venientes autem ad synodum Abbates, Priores, Decani, Praepositi, Curati, et alii Presbyteri seu Clerici, quicunque sint illi, eundo, stando, et redeundo honeste incedant, nec in locis inhonestis seu diffamatis hospitentur.</p>
                    <p>Et ut ex ornatu majori majoritas appareat dignitatum, statuimus et etiam praecipimus ut de cetero perpetuo intrantes synodum Abbates induantur albis cum cappa, tenentes in manu baculum pastoralem, ceteri vero induti sint albis vel supelliciis honestis, almucias in capitibus suis singuli deferentes.</p>
                    <p>Si qui vero contrarium attentare praesumpserint, ipsos praesumptores et eorum quemlibet nostro decernimus arbitrio puniendos.</p>
                </div>
                <div>
                    <head>Capitulum 2</head>
                    <p>(2) Quoniam baptismus sacro testante canone sacramentorum fundamentum et janua nuncupatur, ab eo ducimus inchoandum, statuentes quod cum puer baptizandus Presbyteris occurrerit, in continenti et sine quocunque diffugio rite cum debitis solemnitatibus baptizetur.</p>
                    <p>Si vero imminente periculo non possit puer ad Ecclesiam deportari, baptizetur a quocunque praesente, sive vir fuerit, vel mulier, etiam in necessitate, ubi alius non fuerit, a patre vel matre.</p>
                    <p>In utroque tamen casuum praedictorum celebretur baptismus ex aqua tantum, et dum puer immergetur, haec forma verborum diligenter, nullis aliis verbis additis, subtractis, seu interpositis, observetur:</p>
                    <p>Ego baptizo te in nomine Patris et Filii et Spiritus sancti. Amen.</p>
                    <p>Haec quippe duo sunt necessaria.</p>
                    <p>Nam de aqua veritas ait:</p>
                    <p>Nisi quis renatus fuerit ex aqua et Spiritu sancto, non intrabit regnum caelorum.</p>
                    <p>De verbo vero:</p>
                    <p>Ite, docete omnes gentes, baptizantes eos in nomine Patris et Filii et Spiritus sancti.</p>
                    <p>Sacerdotes autem laicos doceant sub praedicta forma etiam in lingua materna pueros in necessitatis articulo baptizare.</p>
                    <p>Quod si puer a laico baptizatus fuisse dicatur, sacerdos prudenter inquirat ab eo vel ea qui eum baptizavit si formam servaverit supradictam: et si eam non servaverit, tunc sacerdos puerum, sicut in libris baptisterii continetur, studeat baptizare.</p>
                    <p>Si autem praedicta forma servata fuerit, sicut decet, tunc sacerdos oleo sancto et chrismate in locis debitis dicendo verba quae in unctione dici debent, nihil amplius circa eum faciendo, puerum inungat.</p>
                    <p>Si vero non credatur vel probabiliter dubitetur formam debitam fuisse servatam, tunc sacerdos debet hoc modo puerum baptizare:</p>
                    <p>Si baptizatus es, non baptizo te; sed si nondum es baptizatus, ego baptizo te in nomine Patris et Filii et Spiritus sancti.</p>
                    <p>Amen, prosequendo circa hoc officium sicut est in libro.</p>
                    <p>Ad suscipiendum puerum de sacro fonte nisi unus vir vel mulier juxta decretum Leonis vel ad plus ultra duo vel tres non accedant propter pericula circa matrimonia evitanda; nec tunc admittantur religiosi nisi in defectu aliorum, cujuscumque religionis existant.</p>
                </div>
                <div>
                    <head>Capitulum 3</head>
                    <p>(3) Omnes fideles nostrae diocesis, cum ad aetatem sufficientem pervenerint, per nostrarum vel successorum nostrorum manuum impositionem confirmentur, hoc est chrismate sacro confirmentur in fronte.</p>
                    <p>Confirmatio enim augmentum praestat ad gratiam, et contra hostes humani generis proficit ad pugnandum; quia cum spiritus sanctus infunditur, cor fidele ad prudentiam et constantiam dilatatur.</p>
                    <p>Post confessionem et jejunium praemissum confirmandi recipiant sacramentum.</p>
                    <p>Nec bis debet recipi, sicut nec baptismus.</p>
                    <p>Confirmandum vero pater vel mater non debent in confirmatione tenere; sed ad ipsum tenendum unus alius solus accedat.</p>
                    <p>Nam in confirmatione, sicut in baptismo, spiritualis cognatio contrahitur matrimonia impediens contrahenda et etiam post contracta dissolvens.</p>
                    <p>Presbyteri vero parrochianos suos ad recipiendum hoc sacramentum, maxime cum nos aut successores nostros ad loca sibi proxima sciverint declinare, moneant et inducant.</p>
                    <p>Si post susceptionem baptismatis quisque prolapsus fuerit in peccatum, per veram potest semper poenitentiam reparari.</p>
                    <p>Et ideo de confessione et poenitentia videamus.</p>
                </div>
                <div>
                    <head>Capitulum 4</head>
                    <p>(4) Omnis utriusque sexus fidelis, postquam doli capax fuerit, omnia sua peccata solus saltem in anno fideliter confiteatur proprio sacerdoti, et injunctam sibi poenitentiam propriis viribus studeat adimplere, suscipiens reverenter ad minus in Pascha eucharistiae sacramentum, nisi forte de consilio proprii sacerdotis ob aliquam causam rationabilem duxerit abstinendum ad tempus.</p>
                    <p>Alioquin vivens ab ingressu Ecclesiae arceatur, et moriens careat ecclesiastica sepultura.</p>
                    <p>Si quis autem alieno sacerdoti voluerit, maxime de causa, sua confiteri peccata, prius licentiam postulet et obtineat a proprio sacerdote, cum aliter ipse illum absolvere vel ligare non possit.</p>
                    <p>Nulla quoque potest consuetudine introduci quod aliquis non suum subditum praeter sui superioris licentiam absolvere valeat vel ligare.</p>
                    <p>Requisitus tamen dare licentiam ipsam malitiose non neget.</p>
                    <p>Si vero fuerint aliqui clerici vel laici qui ad minus in festo Paschae quolibet anno corpus Christi non receperint, aut peccata sua confessi non fuerint, si in suo peccato perstiterint in grande suarum animarum periculum et aliorum perniciosum exemplum, in virtute sanctae obedientiae praecipimus Curatis et Ecclesiarum parrochialium rectoribus quibuscunque et loca tenentibus eorum quod infra festum Paschae et Pentecostes nomina ipsorum specificata tradant in scriptis Decanis, cuilibet videlicet Decano suo, et Decani nobis ea tradant in generali sequenti synodo sancti Lucae.</p>
                    <p>Si vero Curati, Rectores, aut eorum loca tenentes, seu Decani in praemissis negligentes fuerint aut remissi, ipsos et eorum quemlibet poenam decem librarum Tullensium nobis applicandarum incurrere volumus ipso facto.</p>
                </div>
                <div>
                    <head>Capitulum 5</head>
                    <p>(5) Sed quia ignorantia mater est omnium errorum, et ipsa ignorantia secundum Augustinum damnabilis est in sacerdotibus, ubi habent a quibus valeant erudiri, [1] nam ignorans ignorabitur [2] idcirco elaborandum est ut ab eorum mentibus aliqualiter ignorantia, maxime in his circa quae majus imminet periculum, propellatur, juxta illud Apostoli ad Titum:</p>
                    <p>Attende lectioni et exhortationi et doctrinae.</p>
                    <p>Ne igitur causari valeant ad excusandas excusationes in peccatis ignorantiam allegare, breviter aliqua quae ab ipsis Presbyteris circa praesentem materiam scienda sunt perstringamus.</p>
                    <p>Quicunque Presbyter audiendis confessionibus vacaturus locum communem eligat, non occultum, ita quod ab omnibus videri possit aperte, nullo modo respiciat in facie de directo peccatoris, aut aliquod signum faciat propter quod peccator verecundia vel terrore perterritus peccata sua dubitet revelare.</p>
                    <p>Presbyter autem peccatorem generose et diligenter admoneat ut omnia peccata sua integre et fideliter confiteatur, nihilque celans aut retinens ex eisdem, quia non homini loquitur ipse, sed Deo.</p>
                    <p>Et in quolibet delicto haec diligenter et prudenter sunt per Presbyterum attendenda quae sequuntur.</p>
                    <p>Quantitas, videlicet an sit enorme, minimum, vel mediocre, adulterium, incestus, fornicatio, vel stuprum, et similia.</p>
                    <p>Qualitas.</p>
                    <p>Nam secundum qualitatem delicti poenitentiae tempus indicitur, scilicet an peccatum sit occultum vel manifestum.</p>
                    <p>AEtas, scilicet an esset tempore commissi peccati minoris aetatis vel majoris.</p>
                    <p>Nam aetas poenam mitigat vel excusat.</p>
                    <p>Scientia, an sit furiosus vel sanae mentis, vel indiscretus, vel sapiens.</p>
                    <p>Sexus.</p>
                    <p>Nam magis puniendus est vir quam mulier.</p>
                    <p>Vir enim a virtute dicitur, sed mulier a mentis mollitie nuncupatur.</p>
                    <p>Conditio, an sit dives vel pauper, liber vel servus, vel an sponte vel coacte sit commissum peccatum.</p>
                    <p>Locus.</p>
                    <p>Si enim in Ecclesia vel alio sacro loco vel extra.</p>
                    <p>Et secundum hoc judicatur furtum vel sacrilegium.</p>
                    <p>Et idem de fornicatione vel rixa debet inquiri.</p>
                    <p>Causa, si ex justa causa vel injusta, utrum caritative et intuitu disciplinae percussit aliquem, vel ex odii fomite, vel aliter male motus.</p>
                    <p>Intentio.</p>
                    <p>Deus enim interrogat cor, et non manum, et voluntate et proposito maleficia distinguuntur.</p>
                    <p>Tempus, an die festo vel die jejunii vel quadragesimae, vel tempore orationis, vel de die vel de nocte.</p>
                    <p>Haec enim aggravant peccata.</p>
                    <p>Mora, si an diu perseveravit in delicto vel non.</p>
                    <p>Nam diuturnitas temporis peccatum augmentat, et tanto gravioro sunt peccata quanto diutius infelicem animam detinent alligatam.</p>
                    <p>Persona, v. g. cum qua vel cum quo, vel quae sit persona agentis, an dominus vel subditus, regularis vel secularis, clericus vel laicus, et sic de aliis.</p>
                    <p>Multa enim sunt reprehendenda in clericis vel in praepositis quae in laicis vel subditis vacant a culpa.</p>
                    <p>Tentationis modus, v. g. an praevenerit voluptatem, an praeveniatur ab ea.</p>
                    <p>Praemissa vero diligentius inquirat sacerdos, quae possunt iis versibus contineri.</p>
                    <p>Haec sunt servanda cunctis medicamina dando.</p>
                    <p>Quis, quid, ubi, per quos, quotiens, cur, quomodo, quando.</p>
                    <p>Et vero quisque sacerdos considerare debet qualitatem et conditionem peccatoris qui sibi confitetur.</p>
                    <p>Et si videt eum simplicem et idiotam, doceat eum Pater, Ave Maria, Credo in Deum; vel injungat ei quod ea addiscat.</p>
                    <p>Dicat etiam ei quae sunt praecepta legis prout his versibus continetur.</p>
                    <p>Unum crede Deum, nec jures vana per ipsum.</p>
                    <p>Sabbata sanctifices, habeas in honore parentes.</p>
                    <p>Non sis occisor, fur, moechus, testis iniquus.</p>
                    <p>Vicinique thorum resque caveto suas.</p>
                    <p>Et interroget eum si ea servaverit.</p>
                    <p>Postea descendat ad septem peccata mortalia.</p>
                    <p>Et primo stet sacerdos in genere, et postea secundum quod expedire videbit descendat ad specialia.</p>
                    <p>De superbia igitur sic inquirere potest.</p>
                    <p>Fuisti superbus?</p>
                    <p>Si dicat peccator quod sic, audiat in quo et qualiter.</p>
                    <p>Si dicat quod non, vel non plene exprimit, dicat ei sacerdos:</p>
                    <p>Carissime frater, tu forte non novisti quid sit superbia, sed pauci sunt sine ipsa.</p>
                    <p>Dicas mihi si tu unquam dixisti aut fecisti aliquid pro laude humana, aut adscripsisti tibi quod erat aliorum?</p>
                    <p>De scientia tua, vel facundia, vel pulchritudine, vel fortitudine, vel dominiis, aut cantu, aut aliis gratiis tuis jactasti te unquam aut deminuisti tam, viliorem te contempsisti, majoribus et superioribus tuis te glorificasti?</p>
                    <p>De acedia sic.</p>
                    <p>Fuisti unquam tepidus et remissus ad bonum agendum, cum posses?</p>
                    <p>Cogitasti unquam bene facere, sed statim voluntarie discessisti a bono proposito?</p>
                    <p>Dimisisti ire ad Ecclesiam et sermones audire vel dicere horas tuas vel aliter Deo servire in orationibus, vel dare consilium vel auxilium pauperibus, vel aliud bonum, quodcunque sit illud, propter pigritiam et negligentiam tuam?</p>
                    <p>De luxuria sic.</p>
                    <p>Commisisti fornicationem, quae est de soluto cum soluta?</p>
                    <p>Commisisti stuprum, quod est virgines deflorare?</p>
                    <p>Commisisti adulterium, quod est cognoscere conjugatam, vel si mulier cognoscitur ab uxorato?</p>
                    <p>Commisisti incestum, quod est quando cognoscitur consanguinea vel affinis carnalis vel spiritualis?</p>
                    <p>Concupivisti unquam mulierem in corde tuo concupiscentiae consentiendo?</p>
                    <p>Risisti unquam vel cantasti vel nutum fecisti, vel te pavisti jocalibus aut vestibus aut aliquid fecisti intentione istius peccati committendi?</p>
                    <p>De ira sic.</p>
                    <p>Habes aliquem odio, percussisti aliquem iratus, vel aliter ei nocuisti in corpore vel in bonis?</p>
                    <p>Seminasti discordias, lites, aut jurgia?</p>
                    <p>Fecisti alicui, causa odii vel irae, quod tibi non velles fieri?</p>
                    <p>Si dicat sic, sacerdos quae sunt illa diligenter inquirat.</p>
                    <p>De gula sic.</p>
                    <p>Fuisti ebrius?</p>
                    <p>Comedisti ultra quam debes?</p>
                    <p>Fregisti jejunia quae per Ecclesiam vel aliter tibi in poenam sunt data propter gulositatem?</p>
                    <p>Praeparasti tibi cibaria splendide?</p>
                    <p>Pauperibus fame morientibus, te sciente, et eis subvenire neglexisti?</p>
                    <p>Frequentasti libenter tabernas?</p>
                    <p>Jurasti de Deo et sanctis ejus?</p>
                    <p>Turpiter male dixisti alicui?</p>
                    <p>Mentitus fuisti?</p>
                    <p>De invidia sic.</p>
                    <p>Displicuit tibi unquam bonum alicujus, aut placuit tibi malum etiam invidiae, vel detraxisti, aut dixisti aut audivisti libenter detractionem vel malum alicujus causa infamandi eum?</p>
                    <p>Desiderasti unquam rem proximi tui ex affectu inordinato invidiae?</p>
                    <p>De avaritia sic.</p>
                    <p>Fuisti usurarius, simoniacus, fur, latto, lusor, perjurus, metarum agrorum et vinearum evulsor, festorum colendorum violator?</p>
                    <p>Fuisti falsus aut fraudulentus in numero, pondere, vel mensura mercator?</p>
                    <p>Haec autem sunt principalia septem vitia, quae possunt notari per istam dictionem SALIGIA.</p>
                    <p>Per S superbia, per A acedia, per L luxuria, per I ira, per G gula, per I invidia, Per A avaritia.</p>
                    <p>Unde versus:</p>
                    <p>Dat septem vitia dictio Saligia.</p>
                    <p>Deinde petat sacerdos ab eo si septem opera misericordiae libenter explevit, videlicet si pauperibus nudis indumenta dedit, sitientibus potum, esurientibus cibum, incarceratis et captivis auxilium, mortuis sepulturam, peregrinis hospitalitatem, infirmis visitationis consolationem, quae hoc versu possunt notari.</p>
                    <p>Induo, poto, cibo, redimo, colligo, condo.</p>
                    <p>His igitur et similibus modis sacerdos prudenter inquirat juxta prudentiam a Deo sibi datam, ita tamen prudenter et caute quod quaerat de his quae forte confitens penitus ignorat, maxime in circumstantiis peccati luxuriae et gulae, ne forte sibi aperiat modum peccandi.</p>
                    <p>Quaerat etiam si dolet de peccatis suis.</p>
                    <p>Et dicat ei quod non gaudebit se esse conversum, nisi doleat se fuisse perversum, si non proponit firmiter cum Dei adjutorio de cetero non peccare et poenitentiam agere de commissis.</p>
                    <p>Et si dicat quod non dolet, et quod abstinere non posset, vel non vellet, nihilominus audiat confessionem suam; nec debet eum dimittere desperatum, sed debet eum inducere ut doleat de peccatis suis.</p>
                    <p>Et si de eis dolere non vult, doleat tamen quia dolere non potest, et debet ei de iisdem criminibus consilium adhibere et poenitentiam injungere, dicendo sibi quod quandiu in statu tali permanserit, talis poenitentia non est vera seu fructuosa quoad vitam aeternam, si tamen ea devore faciat, Spiritus sanctus sua gratia cor ipsius illustrabit.</p>
                    <p>Valet etiam ad alia talis poenitentia secundum doctrinam quae his versibus continetur:</p>
                    <p>Cum mortali bona fiunt, dant bona terrae, Cor faciunt humile, minuunt tormenta gehennae.</p>
                    <p>Non tamen ipsum absolvat, sed dicat ei quod in tali statu non recipiat corpus Christi, et poenitentiam peragat sic injunctam, qua peracta, revertatur ad eum, vel etiam ante, si gratia spiritus sancti fuerit cor ipsius illustratum.</p>
                    <p>Si vero peccator contritus doleat de commissis, sacerdos more periti medici sic discretus et cautus et infundat vinum et oleum vulneribus sauciati, diversis experimentis utendo ad sanandum aegrotum.</p>
                    <p>Et quia contrariis contraria curantur, superbis humilitatem, luxuriosis continentiam praecipiat, avaris largitatem, et sic de aliis peccatis.</p>
                    <p>Et de peccatis de quibus eum potest absolvere injungat sibi poenitentiam salutarem, dicendo v. g.</p>
                    <p>Frater carissime, omnibus consideratis tu commisisti tot et talia peccata, et pro quolibet debetur tibi longa poenitentia.</p>
                    <p>Tamen pro omnibus injungo tibi talem poenitentiam etc.</p>
                    <p>Concedo etiam tibi ut quocunque ieris remissiones praelatorum tibi factae prosint, eleemosinae etiam, et omnia alia bona quae feceris et mala quae pro Deo toleraveris tibi prosint in remissionem peccatorum, et ea tibi injungo per poenitentiam.</p>
                    <p>Et si interim moriaris, auctoritate Dei et beatorum Apostolorum Petri et Pauli et sanctae Ecclesiae et officii mei absolvo te ab omnibus his quae confessus es et ab aliis de quibus non recordaris, in quantum possum et debeo, ita quod si quid purgandum remanserit purgetur in purgatorio juxta misericordiae Domini voluntatem.</p>
                    <p>Arguatur tamen potius Presbyter de misericordia quam de rigore circa poenitentias imponendas.</p>
                    <p>In reservatis vero casibus et gravioribus criminibus confitentes ad nos aut nostros confessarios remittantur.</p>
                </div>
                <div>
                    <head>Capitulum 6</head>
                    <p>(6) Hi vero sunt peccatores qui debent ad nos remitti, sortilegi, sacrilegi, divinatores, malefici, incantatores, augures, aruspices, haeretici et eorum fautores, sodomitici, blasphemantes publice Deum et matrem ejus vel sanctos, et falsum proferentes in judicio juramentum, simoniaci quicunque, excepto mentali, solemniter incestuosi cum sanctimonialibus vel consanguineis uxorum vel concubinarum suarum, et e converso, vel consanguineis propriis, defloratores virginum, venefici, injectores manuum in parentes suos et in clericos vel religiosos quoscumque, voti fractores seu transgressores, errantes et dubii in fide catholica, effractores et violatores Ecclesiarum et libertatis ecclesiasticae, cimeteriorum et aliorum piorum locorum effrenatores, raptores mulierum, homicidiae, in Ecclesia, maxime consecrata, luxuriam committentes, procurantes abortum vel sterilitatem in se vel alio, usurarii manifesti, incendiarii, quicunque falsam monetam fabricantes, contrahentes cum alia prima uxore vivente, vel e converso, ordinati ab alieno Episcopo sine licentia nostra, sacerdotes et ministri quorum culpa vel negligentia aliquid circa sacramentum altaris evenerit, Presbyteri scienter celebrantes in Ecclesia aut loco interdicto et secundas nuptias benedicentes, matrimonium clandestine contrahentes, et omnes qui scienter intersunt, per saltum vel furtive promoti ad ordines, oppressores prolis suae ante vel post partum studiose vel negligenter, Presbyteri carnaliter cognoscentes aliquam mulierum per eos baptizatam vel cujus confessionem audiverunt, item omnes falsarii litterarum Domini Papae et nostrarum et officialium nostrorum et aliorum judicum spiritualium sive temporalium et Notariorum quorumcunque, item omnes illi quia a canone sunt excommunicati in illis casibus in quibus nos possumus cum eis dispensare.</p>
                    <p>Infirmis autem non est injungenda poenitentia corporalis; sed dicat sacerdos:</p>
                    <p>Frater, si tu non esses infirmus, tu deberes sic poenitere; sed quia infirmus es, non injungo tibi poenitentiam corporalem ad praesens; si tamen ex hac infirmitate decesseris, facias tot dari pauperibus, vel tot Missas celebrari, vel his his [3] similia loco poenitentiae praedictae; si vero convalueris, facias talem poenitentiam; et ego absolvo te auctoritate Domini nostri Jesu Christi et sanctorum Apostolorum Petri et Pauli et officii mei.</p>
                    <p>Si autem infirmus antequam veniat Presbyter sine confessione decedat, dum tamen contritus sit et signa poenitentiae habuerit, ut quia tendebat manus ad caelum, percutiebat pectus, dicebat Miserere mei Deus, vel similia, vel si facit nutum adveniente sacerdote, debet ei quicquid consolationis et humanitatis impendi per Presbyterum, ipsum absolvendo, plene reconciliando, sepeliendo, et alia similia faciendo.</p>
                    <p>In furto vero, rapina, usura, incendio, et in illicita retentione rei alienae, et damno dato proximo, non Missae aut eleemosynae, sed in toto, si potest, vel in ea parte qua poterit restitutio injungatur, si etiam fuerit illis facienda a quibus extorsit.</p>
                    <p>Si vero mortuae sint personae quibus est restitutio facienda, tum in manibus nostris vel deputandorum a nobis fiat restitutio supradicta pauperibus aut aliis piis usibus, prout melius videbitur, applicanda.</p>
                </div>
                <div>
                    <head>Capitulum 7</head>
                    <p>(7) Nullus audiat in foro confessionali confessiones nisi sit sacerdos, et tunc non nisi subditorum suorum, vel superioris licentia, vel ipsius sacerdotis, articulo necessitatis excepto.</p>
                </div>
                <div>
                    <head>Capitulum 8</head>
                    <p>(8) Curati confiteantur Decanis suis, et Decani, et alii subditi nostri qui sub Decanis non sunt, nobis aut deputandis a nobis.</p>
                    <p>Caveat etiam omnino sacerdos ne verbo vel signo aut alio quovis modo prodat aliquatenus peccatorem, sed si prudentiori consilio indiguerit, illud consilium absque ulla expressione personae caute requirat: quoniam qui peccatum in poenitentiali judicio sibi detectum praesumpsit revelare, non solum a sacerdotali officio secundum sacros canones decernitur deponendus, verum etiam ad agendam perpetuam poenitentiam in carcerem detrudendus.</p>
                </div>
                <div>
                    <head>Capitulum 9</head>
                    <p>(9) Si secundum legem Mosaicam prohibentur immundi et indigni arcam tangere dominicam et alia legis mysteria Leviticae congruentia tribui pertractare, quanto magis postquam umbra legis evanuit et illuxit veritas Evangelii nostri Levitae temporis peccati contagione foedati, maxime mortalis, prohibiti sunt sacrosancta corporis et sanguinis Domini et alia ecclesiastica sacramenta tractare, nullus sanae mentis ignorat.</p>
                    <p>Ut igitur ei qui sanctus est et in sanctis gloriosus in sanctitatis spiritu valeat deservire, statuimus et etiam ordinamus quod quicunque Presbyter Missam volens celebrare non antea celebret quam dixerit matutinas et primam.</p>
                    <p>Et tunc, si sentiat se sine peccato, maxime mortali, cum devotione et reverentia Missam suam jejunus celebret, non tamen ante diem et post meridiem, una die unam tantum, nisi in die Nativitatis aut propter necessitatem in casibus expressis a jure; et tunc a prima Missae perfusionem sive absolutionem non sumat, sed sanguinem purum tantum.</p>
                </div>
                <div>
                    <head>Capitulum 10</head>
                    <p>(10) Diebus autem dominicis in qualibet parrochiali Ecclesia circa horam tertiam celebretur Missa, ad quam omnes et singuli parrochiani devote concurrant, nec exeant Ecclesiam donec Missa finiatur, et panem benedictum et aquam benedictam sumant, et praecepta audiant pacifice et quiete et alia sibi per Presbyterum indicenda.</p>
                </div>
                <div>
                    <head>Capitulum 11</head>
                    <p>(11) Cum autem sit candor lucis aeternae lux vera quae luminat omnem hominem venientem in hunc mundum, districte prohibemus ne quisquam Presbyter Missam celebrare praesumat aut aliquibus corpus Christi ministrare sine lumine condecenti.</p>
                </div>
                <div>
                    <head>Capitulum 12</head>
                    <p>(12) Omnibus autem Presbyteris Curatis, Capellanis, Vicariisque, et Ecclesiarum servitoribus quibuscunquae praecipimus ut Missas et horas debitas et solitas et alia divina officia horis competentibus integraliter, non syncopando vel transcurrendo, sed tractim morose et devote celebrent in eorum Ecclesiis et capellis, ut tenentur de jure, consuetudine, vel statuto; vel si juste fuerint impediti, faciant per alios celebrari et in eis debite deserviri.</p>
                </div>
                <div>
                    <head>Capitulum 13</head>
                    <p>(13) Nullus Presbyter Missas celebrare praesumat infra metas nostrae dioecesis nisi in Ecclesiis aut aliis sacris locis sine nostra vel successorum nostrorum licentia speciali, et tunc in altari viatico sacrato et in loco honesto celebret, salvo jure parrochialis Curati sive alterius cujuscumque.</p>
                </div>
                <div>
                    <head>Capitulum 14</head>
                    <p>(14) Si per negligentiam evenerit quod sacerdos panem non reperiat in altari cum verba consecratoria vult proferre, caute panem unum supponat et incipiat ab illa parte:</p>
                    <p>Te igitur clementissime Pater.</p>
                    <p>Si facta vero consecratione nec vinum nec aqua reperiantur in calice, statim caute infundatur utrumque, et incipiat sacerdos ibi:</p>
                    <p>Simili modo postquam coenatum est etc. usque in fine.</p>
                    <p>Presbyteri quando dicunt Qui pridie quam pateretur etc. non elevent hostiam nimis alte, ne populus ipsam adoret.</p>
                    <p>Non enim est nisi panis ante prolationem verborum, Hoc est enim corpus meum.</p>
                </div>
                <div>
                    <head>Capitulum 15</head>
                    <p>(15) Vasa quibus sacrosancta conficiuntur mysteria, corporalia, vestimenta, et alia ecclesiastica ornamenta in quibus divina ministrantur, munda sint et honesta, nec ab aliis quam sacratis et Deo dicatis hominibus contractentur, nec etiam ulterius aliis et prophanis usibus applicentur, ne Dominus, sicut in veteri testamento alias scriptum legitur, in Prophetam irascatur.</p>
                    <p>Calix autem cum patena sive ex auro omnino, sive ex argento, in Ecclesiis habeatur, ne propter incuriam sacerdotum in eos dominica, quod absit, indignatio gravius exardescat.</p>
                </div>
                <div>
                    <head>Capitulum 16</head>
                    <p>(16) Districte praecipiendo statuimus et mandamus ut in cunctis Ecclesiis eucharistia in loco singulari mundo et signato semper honorifice collocetur devote et fideliter, Chrisma recens, oleum sanctum et infirmorum, quodlibet in vase suo cum scedula, et fontes sub fideli custodia, clavibus adhibitis, conserventur, ne possit ad ea temeraria manus extendi.</p>
                    <p>Si vero is ad quem seu ad quos haec spectat custodia post mensem a publicatione hujus statuti super his aut aliquo eorum negligentes extiterint, ultra poenas a jure praedictas, poenam sexaginta solidorum Tullensium nobis applicandorum eo ipso incurrant.</p>
                    <p>Et si per eorum incuriam aliquod nefandum contigerit, poenam graviorem poterunt non immerito formidare; quam etiam ad sanctorum reliquias duximus extendendam.</p>
                </div>
                <div>
                    <head>Capitulum 17</head>
                    <p>(17) Presbyter semper eucharistiam habeat pro infirmis, ne quis sine communione moriatur; quae de quindena in quindenam renovetur, ne aliquod inconveniens subsequatur.</p>
                </div>
                <div>
                    <head>Capitulum 18</head>
                    <p>(18) Statuimus etiam quod sacerdotes doceant laicos quando ad Ecclesiam et quibus diebus convenire debent, et quomodo in ea debeant manere et in ea devote orare, non tripudiare aut choreas ducere, seu canere cantilenas, aut alias insolentias perpetrare.</p>
                    <p>Haec enim omnino interdicimus, ne cedant in divinae majestatis offensam, Domino restante, qui ait:</p>
                    <p>Domus mea domus orationis est, non spelunca latronum.</p>
                    <p>Doceant etiam ipsos quod cum elevatur hostia et calix, flexis genibus reverenter adorent, et idem faciant cum defertur ad infirmos, et Presbyterum associent, lumine praecedente et campana, ut est moris.</p>
                </div>
                <div>
                    <head>Capitulum 19</head>
                    <p>(19) Si per negligentiam aliquid de sanguine sacramenti stillaverit in terram, locus contradatur et in igne consumatur.</p>
                    <p>Si vero supra tabulam, lingua lambatur, et radatur tabula, et quod rasum fuerit comburatur; et in utroque casu cinis intra altare ponatur.</p>
                    <p>Si autem supra altare stillaverit, si corporale vel pallas altaris vel supra casulam vel albam aut aliud vestimentum, minister sorbeat quod stillatum est, et pannus ter abluatur in calice, et ablutionem sumat sacerdos, vel condatur intra altare, pannus autem propter hoc non scindatur.</p>
                    <p>Si autem musca vel aranea in sanguinem ceciderit vel aliud propter quod vix sine vomitu vel alio periculo sumi potest sanguis, sumatur et in igne cremetur.</p>
                    <p>Et si sacramentum datum infirmo evomatur, recipiatur quod evomitum diligenter, et tradatur cum vino in calice et sumatur.</p>
                </div>
                <div>
                    <head>Capitulum 20</head>
                    <p>(20) In sacris ordinibus constituti, maxime suspensi, interdicti, excommunicati, in suis non agant officiis suspensione, interdicto, vel excommunicatione durante.</p>
                    <p>Si secus egerint, irregularitatem incurrant secundum canonicas sanctiones; a qua non possint nisi per sedem apostolicam liberari.</p>
                    <p>Si vero moniti non destiterint, ipsos debere decernimus carceri mancipari, prout nobis visum fuerit, perpetuo vel ad tempus.</p>
                </div>
                <div>
                    <head>Capitulum 21</head>
                    <p>(21) Omnes dies dominicos a vespera in vesperam cum omni veneratione decernimus observari et ab omni opere illicito abstinendum.</p>
                    <p>Illa die mercatum, placitum, aut nundinae non fiant, nec aliquis ad poenam vel mortem judicetur.</p>
                </div>
                <div>
                    <head>Capitulum 22</head>
                    <p>(22) Sacerdotes in parrochiis eorum festa quibus cessandum est ab operibus mechanicis civilibus aut ruralibus de jure vel consuetudine introducta laudabili in dioecesi nostra cum exacta diligentia faciant observari.</p>
                    <p>Et si aliqui parrochianos suos super his culpabiles repererint, quantocius potuerint nobis aut Vicariis nostris intimare procurent, ut per nos debite corrigantur secundum qualitatem excessus.</p>
                    <p>Quod si non fecerint, ipsos graviter puniemus.</p>
                </div>
                <div>
                    <head>Capitulum 23</head>
                    <p>(23) Sacramentum unctionis extremae sollicite parrochianos suos, cum infirmi fuerint, recipere moneant sacerdotes.</p>
                    <p>De illa enim unctione Jacobus Apostolus ait:</p>
                    <p>Infirmatur quis in vobis.</p>
                    <p>Inducat Presbyteros Ecclesiae, et orent super eum, ungentes oleo nomine Domini, et oratio fidei salvabit infirmum.</p>
                    <p>Hoc sacramentum pluries iterari potest; pro quo ministri Ecclesiae nihil prorsus exigant, sed inquirentibus gratis exhibeant devote et cum reverentia, prout in libro plene continetur.</p>
                    <p>Possunt tamen, peracto officio, recipere si quis eis gratis offerat.</p>
                </div>
                <div>
                    <head>Capitulum 24</head>
                    <p>(24) Saepe contingit quod nonnulli suae salutis immemores, credentes nos aut coadjutores nostros decipere, verius tamen se ipsos fallentes, nobis aut examinatoribus nostris infantes qui non attigerunt septennium, vel illegitime natos, aut servilis conditionis existentes, aut aliter irregulares, impromotibiles et indignos ad ordinem clericatus, subdiaconatus, diaconatus, vel presbyteratus propter defectum aetatis, conditionis, vel tituli, vel impedimenti seu defectus alterius cujuscunque, malitia praecogitata praesentent, ipsos quasi dignos ad ordines quos requirunt assumunt super his data fide sicut et alii, qui licet examinati et inscripti per examinatores nostros non sint, tamen quodam modo furtive se infra examinatos immiscent, et sic fraudulenter ordines recipiunt sine examinatione quacunque.</p>
                    <p>Nos vero volentes super his salubriter providere, talia de cetero sub obtestatione divini judicii fieri prohibemus.</p>
                    <p>Si quis vero hoc modo deinceps dejeraverit, ultra poenam quae debetur pro perjurio poenam decem librarum Tullensium nobis applicandarum corporaliter incurrat, adicientes quod examinatores nostri diligentes sint et attenti circa praesentandos, nihilque prorsus recipiant ab eisdem.</p>
                </div>
                <div>
                    <head>Capitulum 25</head>
                    <p>(25) Prohibemus etiam quod nullus nostrae dioecesis ordinetur a quocunque Episcopo aut alio Praelato sine nostra vel successorum nostrorum, vel sede vacante, Capituli licentia speciali.</p>
                    <p>Si vero secus egerint, executionem ordinis sic suscepti de jure sibi noverint interdictam; nec permittantur aliqui in sacri ordinibus ministrare de quorum promotione non constat.</p>
                    <p>Denique statuimus quod promovendi ad sacros ordines ante omnia per contritionem et veram confessionem sic sua peccata studeant abolere ut digne et in puritate conscientiae infra Levitarum numerum valeant aggregari.</p>
                </div>
                <div>
                    <head>Capitulum 26</head>
                    <p>(26) De Matrimonio.</p>
                    <p>Hoc nunc os ex ossibus meis, et caro de carne mea; et propter hoc relinquet homo patrem et matrem, et adhaerebit uxori suae, et erunt duo in carne una.</p>
                    <p>Per haec verba protoplasti, scilicet Adam, fuit institutum matrimonium, quod secundum Apostolum magnum est sacramentum.</p>
                    <p>Magnum quidem est et honorabile vinculum matrimonii, quoniam ab ipso Ecclesiae capite rerum omnium conditore in paradiso et in statu innocentiae fuit institutum, unionemque et indissolubilitatem accepit.</p>
                </div>
                <div>
                    <head>Capitulum 27</head>
                    <p>(27) Sed quia matrimonium sponsalia praecedere debent, ideo de sponsalibus praemittamus.</p>
                    <p>Statuimus in primis et districte praecipimus quod sponsalia de cetero perpetuo contrahantur in praesentia sacerdotis in loco honesto publice, testibus ad hoc evocatis, Presbytero recipiente fidem vel promissionem seu juramentum de matrimonio contrahendo sub verbis futuri temporis, videlicet dicendo sic:</p>
                    <p>Tu Petre promittis ducere uxorem Agnetem hic praesentem, si ad hoc Ecclesia consentiat sacrosancta.</p>
                    <p>Et idem dicat sponsae:</p>
                    <p>Agnes etc.</p>
                    <p>Contractis vero sponsalibus, ante solemnisationem matrimonii tribus diebus dominicis vel festivis, aliquibus diebus intermediis, per Presbyteros in eorundem sponsorum Ecclesiis, ut moris est, publice et alte proponantur banna inter tales matrimonii celebrandi, ut qui aliquod impedimentum inter eos novit se opponat, et si aliquis se opponat, Presbyter assignet sibi et partibus diem competentem et brevem coram nobis vel officiali nostro ad procedendum in negotio juxta formam juris.</p>
                    <p>Inter infantes sponsalia fieri prohibemus, et etiam inter eos qui de jure prohibiti sunt matrimonialiter copulari.</p>
                    <p>Et notandum quod aliqua impediunt sponsalia et matrimonia contrahenda, et etiam contracta dissolvunt, cum distinctione tamen.</p>
                    <p>Nam si praecedant consensum conjugalem, tunc dirimunt; sed si sequantur ipsum consensum, non omnia dirimunt.</p>
                    <p>Furiosus enim contrahere non potest; et si contraxerit, nullum est matrimonium.</p>
                    <p>Si tamen aliquis sanae mentis contraxerit, et postea furiosus efficiatur, non dirimitur matrimonium [4] jam contractum.</p>
                    <p>Et qui sectus est contrahere non debet; sed si post matrimonium secetur, non dirimitur matrimonium.</p>
                    <p>Item affinitas praecedens impedit matrimonium et dirimit.</p>
                    <p>Aliud est si sequatur matrimonium, et etiam carnis copulam.</p>
                    <p>Et sic de aliis similibus est dicendum.</p>
                    <p>Quae autem sint impedimenta his versibus comprehendi possunt.</p>
                    <p>Error, conditio, votum, cognatio, crimen,</p>
                    <p>Cultus disparitas, vis, ordo, ligamen, honestas,</p>
                    <p>Si sis affinis, si forte coire nequibis,</p>
                    <p>Haec facienda vetant connubia, facta retractant.</p>
                    <p>Intelligi tamen hoc debet cum distinctione praecedente, sicut et alia duo quae impediunt matrimonium contrahendum, seu non dirimunt jam contractum, quae his versibus continentur</p>
                    <p>Ecclesiae vetitum, necnon tempus feriarum</p>
                    <p>Impediunt fieri, permittunt facta teneri,</p>
                    <p>Post contracta sponsalia, praemissis rite servatis, cum fuerit ad solemnitatem matrimonii procedendum, matrimonia cum honore et reverentia praesente sacerdote in facie Ecclesiae et cum Missa praecipimus celebrari.</p>
                </div>
                <div>
                    <head>Capitulum 28</head>
                    <p>(28) Clandestina vero sponsalia et matrimonia, quia ex iis plurima scandala generantur, omnino fieri prohibemus; nullusque Presbyter talibus interesse praesumat.</p>
                    <p>Si qui vero nostrae dioecesis vel infra eandem talia clandestina sponsalia aut matrimonia seu bannis non editis inire praesumpserint, tam ipsi contrahentes quam omnes laici et clerici et etiam religiosi, quamvis Presbyteri sint, qui scienter et sponte, non autem casu fortuito, talibus interfuerint, eo ipso sententiam excommunicationis incurrant.</p>
                    <p>Sacerdotes vero tales conjunctiones celebrantes, aut regulares qui eis interesse praesumpserint, per triennium ab officio suspendantur.</p>
                    <p>Et nihilominus omnes praedictos sic delinquentes graviori etiam poena puniemus, prout facti qualitas suadebit.</p>
                </div>
                <div>
                    <head>Capitulum 29</head>
                    <p>(29) Nullus Presbyter personas ignotas de remotis partibus venientes in Ecclesia sua proclamare vel copulare praesumat, nec etiam bannum seu banna alicui remittat sine nostra licentia speciali.</p>
                    <p>Nullus sacerdotum parrochianum alterius ad solemnisationem matrimonii recipiat, ignorante proprio sacerdote.</p>
                    <p>Si vero sponsus et sponsa parrochiarum fuerint diversarum, benedici poterunt in quacunque maluerint de eisdem, ita tamen quod alter qui proprium Curatum dimittit veras litteras vel veros nuntios Curati sui ostendat quod in Ecclesia sua pro persona legitima reputatur ad matrimonium contrahendum, nec est in eo aliquod impedimentum canonicum quod obsistat.</p>
                    <p>Et si alias domicilium suum transtulit in parrochiam alienam, maxime de novo, nihilominus fiant tres proclamationes in parrochia derelicta, et totidem in ea in qua moratur.</p>
                </div>
                <div>
                    <head>Capitulum 30</head>
                    <p>(30) Patientes defectum aetatis, vel per nos aut officialem nostrum prohibitos ne matrimonium contrahant, vel etiam inter quos iis [5] pendet super sponsalibus aut matrimoniis, sub poena excommunicationis copulari per solemnisationem matrimonii prohibemus, nisi nostra vel Officialis nostri licentia praecesserit specialis.</p>
                    <p>Cum autem sponsi legitimi conjungendi fuerint matrimonialiter, Presbyteri hoc modo procedant in facie Ecclesiae.</p>
                    <p>Dicant viro, Vis habere istam in uxorem; et vir respondeat, sic.</p>
                    <p>Et mulieri dicant sic, Vis habere in virum; et muliere respondente sic, tunc dicat vir: Ego te accipio in meam legitimam uxorem.</p>
                    <p>Et mulier dicat viro: Ego te accipio in meum legitimum virum.</p>
                    <p>Et tunc sacerdos det per manum mulierum viro et prosequatur officium sicut in libris de benedictionibus continetur.</p>
                </div>
                <div>
                    <head>Capitulum 31</head>
                    <p>(31) Districtissime sub paena canonica praecipimus quod nulla persona secularis, ecclesiastica etiam, vel religiosa praesumat de causis matrimonialibus nostrae dioecesis cognoscere vel testamentariis quoquo modo, vel super ipsis ad rescripta quorumcunque citare quemquam, monere, vel excommunicare, nisi super hoc a sede apostolica vel a nobis aut Officiali nostro licentiam habeat specialem.</p>
                    <p>Per hoc tamen non negamus citationes fieri coram Officiali nostro in causis matrimonialibus, prout est antiquitus consuetum.</p>
                    <p>Visum est de septem sacramentis, quae notari possunt per versum istum.</p>
                    <p>Abluo, firmo, cibo, piget, ungit, et ordinat, uxor.</p>
                    <p>Nunc videamus de vita et honestate clericorum.</p>
                </div>
                <div>
                    <head>Capitulum 32</head>
                    <p>(32) Esti deceat quoslibet crucifixi charactere consignatos honeste vivere, neminem laedere, jus suum unicuique reddere, et per omnia velut lucis filios per honestatis, justitiae, et aequitatis semitas ambulare, hoc tamen praecipue ab illis exigitur qui in sortem Domini adscripti sunt, insigniti privilegio clericali, vel alias beneficiati, aut divinis mancipati officiis, electi sunt ut alios, maxime laicos, instruant et informent.</p>
                    <p>Sed quia quorundam mentes quas [6] quod dolenter referimus [7] sic pater mendacii dicitur excoecasse quod per inhonestam conversationem ipsorum et actus improbos et nefandos splendorem solitum quasi tenebrosi fumi caligine, proh dolor, obfuscant, cupientes ut nostris temporibus vinea dominica floribus honoris et honestatis abundet et fructus ipsorum in ubertate subcrescant, statuimus ut omnes et singuli clerici continue deferant tonsuram clericalem et vestibus honestis utantur, non reprobatis a jure, odium, aemulationes, obtrectationes, atque invidias effugiant, non vagis oculis, non effrenata lingua, fluidoque gressu incedant, sed pudorem verecundiamque mentis in habitu simplicitatis ostendant, lites et jurgia, crapulam et ebrietatem, delicata et sumptuosa convivia, jactantiam et inanes fabulas execrentur, superioribus suis debitam praestent obedientiam, bonis moribus inhaereant, et ab omnibus illicitis cor, linguam, et corpus Deo auctore conservent, curam pauperum, peregrinorum, et aliarum miserabilium personarum habeant, et eis caritativam refectionem, maxime beneficiati, praebeant, prout eis a Domino fuerit inspiratum, viduas, pupillos, et orphanos, et alias personas miserabiles pro posse defendant, et tam in his quam aliis bonis operibus sic semper studeant coaptari ut simplices et laici ducti eorum exemplo laudabili se in ipsorum speculo valeant feliciter speculari.</p>
                </div>
                <div>
                    <head>Capitulum 33</head>
                    <p>(33) Insuper clericis, maxime in sacris ordinibus constitutis, districte prohibemus frequentare tabernas et ludere cum taxillis publice vel occulte.</p>
                    <p>Si vero deinceps in taberna vel in platea publica vel in loco communi cleric in sacris ordinibus constituti vel beneficiati ad taxillos ludere vel punctare aut transversare vel participare cum ludentibus ad taxillos ad lucrum et damnum praesumpserint, praeter alias poenas a jure statutas, tales et eorum quilibet poenam decem librarum Tullensium nobis applicandarum eo ipso incurrant.</p>
                </div>
                <div>
                    <head>Capitulum 34</head>
                    <p>(34) Statuimus praeterea quod clerici sententiam sanguinis non dicant, scribant, aut proferant, nec vindictam sanguinis exerceant, aut ubi exercetur intersint, nec ullam chirurgiae artem, maxime in sacris ordinibus constituti aut ad sacros ordines anhelantes, exerceant quae ad ustionem carnis vel incisionem inducat, poenam irregularitatis merito formidantes.</p>
                </div>
                <div>
                    <head>Capitulum 35</head>
                    <p>(35) Monemus insuper omnes et singulos sacerdotes et clericos in sacris ordinibus constitutos et etiam beneficiatos quoscunque, cujuscunque gradus aut conditionis existant, in nostris civitate et dioecesi constitutos, qui notariatus seu tabellionatus officium laicorum, quorumcunque status seu dignitatis fuerint, contra juris prohibitionem exercere praesumunt, et qui procurationis officium dictorum laicorum in se suscipere non verentur pro eis in forensi judicio litigantes, ut ab exercitio praedictorum officiorum infra mensem omnino desistant, nec ulterius intromittere se audeant de eisdem.</p>
                    <p>Alioquin ipsos et omnes alios et singulos tales clericos talia exercentes officia, et qui ea exercebunt in posterum, quos nos elapso mense excommunicamus in his scriptis, excommunicatos per singulas parrochias praecipimus publice nuntiari diebus dominicis et festivis.</p>
                </div>
                <div>
                    <head>Capitulum 36</head>
                    <p>(36) Prohibemus etiam omnibus et singulis clericis in nostris civitate et dioecesi praesentibus et futuris beneficiatis et in sacris ordinibus constitutis negotiationibus et mercimoniis seu mercatis secularibus se more mercatorum secularium implicare aut alia officia et commercia secularia exercere, maxime inhonesta, mimis, joculatoribus, aut histrionibus intendere, comam aut barbam magnam nutrire, et absque manifesta et rationabili causa sanctimonialium monasteria frequentare.</p>
                    <p>Si qui vero contra fecerint, ipsos et eorum quemlibet considerata qualitate personae et excessus nostro decernimus arbitrio puniendos.</p>
                </div>
                <div>
                    <head>Capitulum 37</head>
                    <p>(37) In locis et villis in quibus post sonitum campanae vel buccinae laici de nocte sine lumine ire prohibentus hujus nostrae constitutionis auctoritate clericos post sonitum earundem buccinae vel campanae sine lumine incedere prohibemus.</p>
                    <p>Si vero contra fecerint, eandem pecuniariam poenam incurrant quam laicus incurreret ipso facto nobis applicandam.</p>
                </div>
                <div>
                    <head>Capitulum 38</head>
                    <p>(38) Nullus in Ecclesiis aut cimeteriis suis permittant negotiationes quascunque et maxime nundinarum aut fori cujuslibet exerceri.</p>
                    <p>Omnis in eis judiciorum strepitus conquiescat.</p>
                    <p>Nulla in eis causa, maxime criminalis, per laicos agitetur.</p>
                    <p>Sint loca eadem a laicorum cognitionibus aliena, scientes quod omnis processus judicum secularium, et specialiter sine potestate, in eisdem locis omni carent robore firmitatis.</p>
                </div>
                <div>
                    <head>Capitulum 39</head>
                    <p>(39) Porro quia ex mulierum consortio, maxime suspectarum, clericorum multotiens decoloratur honestas, firmiter inhibemus ut nullus Presbyter, Diaconus, aut Subdiaconus mulieres seu mulierem penes se teneat de quibus suspicio valeat oriri, nec etiam cum talibus mulieribus fabuletur.</p>
                    <p>Qui vero contra fecerint, nostro decernimus arbitrio puniendos.</p>
                </div>
                <div>
                    <head>Capitulum 40</head>
                    <p>(40) Et etiam quia [8] prout ad nostrum devenit auditum [9] nonnulli Presbyterorum, Diaconorum, Subdiaconorum, aliorumque clericorum nostrarum civitatis et dioecesis [10] quod non sine cordis amaritudine recitamus [11] abjecto jugo Domini retro respicientes ad aratrum manu missa, suae salutis immemores, et quasi vesano spiritu suae professionis obliti, in domibus suis et alibi publice focarias detinent seu concubinas, ex quibus nimium ecclesiastica vilescit honestas et ecclesiasticum ministerium diffamatur, nos volentes hanc pestem, quam fatui et similibus inbuti sordibus semota verecundia fovere nituntur, in nostra diocesi radicitus extirpare, statuimus quod nullus clericus, Subdiaconus, Diaconus, aut Presbyter, seu beneficiatus quicunque in nostris civitate seu diocesi de cetero focariam publice teneat aut etiam concubinam.</p>
                    <p>Si qui vero Presbyterorum contrarium fecerint, in ipsos et eorum quemlibet et focarias et concubinas hujusmodi canonica monitione praemissa sententiam excommunicationis ferimus in his scriptis, poenas alias contra tales editas in jure nihilominus incursuri, et aliunde juxta qualitatem personarum et criminis nostro arbitrio, etiam pecuniarum, si nobis videbitur, puniendi.</p>
                    <p>Et si beneficiati fuerint, et sententiam hujusmodi excommunicationis sustinuerint per sex menses, fructus beneficiorum suorum decernimus sequestrandos et per nos in utilitatem Ecclesiae convertendos.</p>
                    <p>Quod si per alios sex menses perstiterint, eo tempore tanquam inhabiles et indignos crucifixi patrimonium pertractare omnibus benificiis suis et officiis ecclesiasticis quae in nostris civitate et diocesi reperti fuerint obtinere auctoritate Dei omnipotentis et nostra praesenti auctoritate decernimus esse privandos.</p>
                    <p>Praecipientes omnibus et singulis Christianitatum Decanis et Scabinis ut si ipsi infra eorum limites, si nunc vel in futurum sciverint aliquem de praemissis focariam et concubinam publice tenentem et propter hoc in poenam aliquam de praemissis incidisse, nobis aut Officiali nostro in scriptis continentibus ad plenum totum denuntient infra mensem a tempore notitiae computandum.</p>
                    <p>Alioquin noverint se de officio decanatus et scabinatus suspendendos.</p>
                    <p>Et si eos in hoc invenerimus culpabiles, poenam privationis beneficiorum poterunt non immerito formidare.</p>
                    <p>Erubescant igitur impii et aperte intelligant judicio sancti spiritus, sacro testante decreto, eos qui in tribus maxime gradibus sacris, presbyteratu, diaconatu, et subdiaconatu, positi mulierculas non abjecerint, et caste non vixerint, excludendos ab eorundem graduum dignitate.</p>
                    <p>De manifestis quidem loquimur.</p>
                    <p>Sacretorum autem cognitor est Deus.</p>
                </div>
                <div>
                    <head>Capitulum 41</head>
                    <p>(41) Cum propter officium detur beneficium, nec debeant se intitulati in beneficiis, maxime quae requirunt residentiam de statuto, consuetudine, vel de jure, nisi justa de causa petita et obtenta licentia penitus absentare, ne suis officiis debitis beneficia ecclesiastica in nostris civitate et diocesi defraudentur, statuimus et etiam ordinamus quod omnes et singuli Abbates, Archidiaconi, Priores, Decani, Praepositi, Rectores, Curati, Vicarii, et Capellani, ceterique beneficiati qui ad residentiam tenentur juxta modum superius annotatum infra mensem ab hodie computandum in beneficiis suis residentiam faciant personalem, hospitalitatem ibidem teneant, prout suppetent ipsorum beneficiorum commoda et facultates.</p>
                    <p>Alioquin in non residentes et eorum quemlibet post mensem monitione praemissa canonica sententiam excommunicationis ferimus in his scriptis; illis duntaxat exceptis qui continue nostris insistunt officiis, aut alias in contrarium justo privilegio sunt muniti, de quo nobis infra mensem recedentem plenam fidem faciant.</p>
                    <p>Alioquin poenas praedictas secundum praemissa eo ipso incurrant, non obstantibus quibuscunque gratiis seu indulgentiis per nos aut praedecessores nostros sub quacunque forma verborum concessis quibuscunque personis aut locis, quas penitus et ex certa scientia virtute statuti praesentis in hac sacra synodo revocamus, praecipientes sub poena decem librarum Tullensium omnibus et singulis Christianitatum Decanis et Scabinis quod nomina non residentium in decanatu ipsorum beneficiatorum nobis aut successoribus nostris quantocius commode poterunt notificent viva voce vel in scriptis.</p>
                </div>
                <div>
                    <head>Capitulum 42</head>
                    <p>(42) Interdicimus etiam et sub excommunicationis poena prohibemus ut nullus monasteria, prioratus, Ecclesias, seu alia beneficia ecclesiastica ad censum seu ad firmam det, concedat, seu admodiet, aut fructus obliget eorundem perpetuo vel ad tempus absque nostra licentia speciali.</p>
                    <p>Et si ex aliqua causa rationabili super hoc a nobis aliqui licentiam obtinuerint, non tamen coram laico seu persona seculari contractus praemissos ineant aut aliqualiter inire praesumant.</p>
                    <p>Alioqui contractus hujusmodi statuimus ipso facto nullius existere firmitatis.</p>
                </div>
                <div>
                    <head>Capitulum 43</head>
                    <p>(43) Statuimus etiam quod nullus Vicarius seu mercenarius aliquam parrochialem Ecclesiam aut Curatus unius Ecclesiae aliam Ecclesiam curatam officiare praesumant, nec Vicarii Vicarios nec mercenarii mercenarios habeant seu constituant sine nostra licentia speciali.</p>
                </div>
                <div>
                    <head>Capitulum 44</head>
                    <p>(44) Statuimus etiam quod nullus Presbyter in Ecclesiis parrochialibus ad deserviendum in divinis admittatur nisi per nos fuerit antea approbatus.</p>
                    <p>Nec est intentionis nostrae quod approbatus et licentiatus de deserviendo uni Ecclesiae possit simul propter hoc virtute approbationis hujusmodi duabus Ecclesiis parrochialibus deservire.</p>
                </div>
                <div>
                    <head>Capitulum 45</head>
                    <p>(45) Abbatibus, Prioribus, Decanis, Curatis, Vicariis, Capellanis, ac omnibus beneficiatis et Ecclesiarum ministris in nostris civitate et diocesi constitutis praesentibus et futuris de rebus ecclesiasticis vel sacro ministerio dicatis, maxime immobilibus et sacris jocalibus, vel aliis pretiosis nihil liceat perpetuo vel ad tempus alienare vel obligari nisi servata juris forma.</p>
                    <p>Qui vero contra praesumpserint deponantur, et contractus de jure sit irritus et inanis.</p>
                </div>
                <div>
                    <head>Capitulum 46</head>
                    <p>(46) Interdicimus etiam omnibus et singulis beneficiatis ne de pecunia aut bonis Ecclesiarum seu beneficiorum suorum emant possessiones seu emi faciant aut perpetuos reditus nomine heredum suorum aut etiam quocunque nomine alieno, sicut faciunt aliqui fraudulenter, sed ad opus suum et beneficiorum suorum confici faciant super his instrumenta.</p>
                </div>
                <div>
                    <head>Capitulum 47</head>
                    <p>(47) praeterea firmiter inhibemus ne quis praesumat Ecclesiam aut beneficium sibi commissum pro alienis gravare debitis, aut litteras aliquas seu sigilla concedere quibus possent Ecclesiae aut beneficia hujusmodi aliqualiter obligari, decernentes, si secus fuerit attentatum, ad solutiones talium debitorum Ecclesias aut beneficia non teneri.</p>
                    <p>Si quis autem contra praemissa vel aliquid praemissorum de cetero venire praesumpserit, ab administratione spiritualium et temporalium sit suspensus.</p>
                </div>
                <div>
                    <head>Capitulum 48</head>
                    <p>(48) Inhibemus etiam ne aliquis beneficiatus absque sui superioris immediati licentia pro aliquo fidem det aut mutuum recipiat ultra summam constitutam.</p>
                    <p>Si qui vero contra haec facere praesumpserint graviter punientur.</p>
                </div>
                <div>
                    <head>Capitulum 49</head>
                    <p>(49) Et quia novis morbis nova convenit antidota praeparari, prohibemus expresse ne de cetero Abbates seu Priores conventuales, Decani, Praepositi, Archidiaconi, Curati, seu alias beneficiati quicunque nostrarum civitatis et diocesis tam seculares quam regulares se vel beneficia sua in toto vel in parte ultra summam decem librarum Turonensium aliqualiter obligare praesumant, nisi nostra vel superiorum nostrorum et capitulorum seu conventuum, si causam habeant, licentia praecesserit, sicut et assensus.</p>
                    <p>Si qui vero contrarium fecerint, ab administratione temporalium noverint se suspensos, et contractus hujusmodi decernimus irritos et inanes.</p>
                </div>
                <div>
                    <head>Capitulum 50</head>
                    <p>(50) Quia nihil est quod magis debeatur hominibus quam ut eorum supremae voluntates piae et eulogia compleantur, statuimus et etiam ordinamus quod volentes de cetero suum facere testamentum aut alias pro anima sua disponere de bonis a Deo sibi collatis, Curatum seu Rectorem suum advocent, qui scire debet conscientiam et conditionem ipsorum, ut salubrius in his quae ad salutem animarum suarum pertinent dirigantur.</p>
                    <p>Possunt autem facere testamentum regulariter omnes illi qui prohibiti non sunt.</p>
                    <p>Clerici vero de bonis quae per Ecclesias sunt adepti de jure testari non possunt.</p>
                    <p>Viventes tamen et sui compotes moderate valeant aliqua de bonis ipsis, non ratione testamenti, sed eleemosynae intuitu erogare in aegritudine constituti.</p>
                    <p>Nos tamen praedecessorum nostrorum vestigiis inhaerentes permittimus de gratia speciali, prout et permittit Concilum Trevirense, quod clerici seculares beneficiati nostrae Tullensis civitatis et diocesis, solutis omnibus debitis Ecclesiarum suarum et aedificiis et aliis possessionibus positis in bono statu, et supportatis oneribus Ecclesiis seu beneficiis suis incumbentibus, usque ad novos fructus, dum tamen suae mentis compotes existant, de bonis suis mobilibus et se moventibus, obtentu etiam Ecclesiarum et beneficiorum suorum acquisitis, disponere valeant et testari, dimissis tamen successoribus sufficientibus utensilibus et animalibus ad agriculturam necessariis, si quae sint penes eos, et etiam hoc proviso ut nullo modo vasa vinaria distrahantur.</p>
                </div>
                <div>
                    <head>Capitulum 51</head>
                    <p>(51) Item cum ad nos de jure spectare noscatur defensio et executionis acceleratio in nostris civitate et diocesi cujuslibet testamenti, ut secundum defuncti voluntatem universa procedant et executores testamentorum bona testatorum fideliter et plenarie in usus excutionis expendant, statuimus et inviolabiliter ordinamus quod omnes et singuli Tabelliones, Notarii, seu Jurati, aut aliae personae publicae, quaecunque sint et quocunque nomine censeantur, heredesque et executores cujusque testamenti seu ultimae voluntatis, seu illi vel ille penes quem seu quos scriptura seu instrumentum testamenti seu ultimae voluntatis fuerit, ipsum instrumentum seu scriptura infra quadraginta dies continuos et sequentes immediate post obitum testatorum nobis vel Officiali nostro Tullensi apertum seu aperiendum, apertam seu aperiendam exhibeant realiter et de facto, ne eleemosynae seu legata, maxime ad pias causas, remaneant insoluta, et ut pia vota defunctorum modis omnibus debitum sortiantur effectum.</p>
                    <p>Et si infra praemissos quadraginta dies id non fecerint, justo impedimento cessante, canonica monitione praemissa in omnes et singulos qui super hoc culpabiles fuerint excommunicationis sententiam ferimus in his scriptis.</p>
                </div>
                <div>
                    <head>Capitulum 52</head>
                    <p>(52) Item districte praecipimus omnibus et singulis executoribus seu aliis dispositoribus testamentorum seu ultimarum voluntatum ut in principio ante omnia de bonis per testatorem relictis quibuscunque post ipsius obitum testatoris faciant seu fieri procurent inventarium solemne legitimum et fidele penes eos conservandum.</p>
                    <p>Si vero aliter se executioni immiscuerint, quilibet ipsorum poenam decem librarum Tullensium nobis applicandarum incurrant ipso facto, alias etiam gravius, si facti qualitas exegerit, puniendi.</p>
                    <p>Insuper ad perpetuam rei memoriam hac praesenti scriptura monemus, admonitos declaramus et esse volumus omnes et singulos executores seu alios dispositores testamentorum seu ultimarum voluntatum, et etiam quoslibet heredes et successores, et generaliter quascunque personas qui seu quae tenebuntur testamenta exequi, seu aliqua dare, solvere, reddere, seu alias distribuere vel facere, maxime ad pias causas seu quoslibet pios usus juxta dispositiones defunctorum, ut illa compleant et integre perficiant juxta vota testatorum infra annum a testatorum obitu computandum, nisi ex justa et legitima causa per nos vel Officialem nostrum infra idem tempus eisdem fuerit prolixius tempus indultum.</p>
                    <p>Alioquin qui in praemissis repertus fuerit culpabilis, negligens, aut remissus, eo ipso poenam decem librarum Tullensium nobis applicandarum incurrat, ulterius gravius puniendus prout facti qualitas suadebit.</p>
                    <p>Et ne diutius talia in fraudem legatariorum pauperumque seu piorum locorum et contra voluntatem testatorum possint aut debeant diutius protelari, statuimus quod post lapsum annum praedicti Curati et Rectores parrochialium Ecclesiarum infra viginti dies denuntient nobis vel Officiali nostro verbo vel scripto eorum sigillo sigillato personas quas in vel de parrochia sua sciverint, crediderint, vel audiverint infra praefatum annum non adimplevisse praedicta, ad finem quod per nos super hoc remedium apponatur.</p>
                    <p>Si quis vero Curatus vel Rector super hoc negligens extiterit aut remissus, poenam centum solidorum Tullensium nobis applicandorum ipso facto incurrat.</p>
                    <p>Ceterum quia in ore duorum vel trium testium stat omne verbum, relicta et legata, maxime ad pias causas, quae parrochiani fecerint coram Presbytero suo et duabus vel tribus aliis personis idoneis in extrema voluntate, etiam sine quacunque scriptura inde confecta, firma decernimus permanere.</p>
                    <p>Denique prohibemus executores testamentorum seu ultimarum voluntatum titulo emptionis vel alio quocunque bona retinere testatorum auctoritate sua propria, nisi fuerit eis aliquid ab eisdem testatoribus expresse legatum.</p>
                    <p>Et tunc illud solum retinere poterunt, et non ultra.</p>
                    <p>Si vero secus fecerint, ipsos et eorum quemlibet excommunicamus in his scriptis, et alias nihilominus nostro decernimus arbitrio puniendos.</p>
                </div>
                <div>
                    <head>Capitulum 53</head>
                    <p>(53) Sacris est canonibus institutum ut quibus non communicamus vivis, non communicemus defunctis, et ut careant ecclesiastica sepultura qui prius ab ecclesiastica unitate praecisi in articulo mortis reconciliati Ecclesiae non fuerint.</p>
                    <p>Unde si contingat aliquem publice excommunicatum vel nominatim identidem mori, nullatenus eidem sepultura ecclesiastica concedatur, nisi nobis aut Officiali nostro prius consultis et informatis si absolvi petiit et diligentiam adhibuit ante mortem, et de licentia nostra speciali, et eo prius per nos vel officialem nostrum absoluto vel absolutum declarato.</p>
                    <p>Si vero contra factum fuerit, cimiterium in quo talis sepultus fuerit declaramus reputari pollutum, eosque qui propriae temeritatis audacia defunctorum corpora non sine contemptu Ecclesiae in cimiteriis interdicti tempore in casibus non concessis a jure vel excommunicatos publice vel nominatim interdictos vel usurarios manifestos scienter sepelire praesumunt de jure declaramus ipso facto excommunicationis sententiae subjacere; a qua nullatenus absolventur, nisi prius ad arbitrium nostrum eis quibus per praemissa fuerit injuria irrogata satisfactionem exhibuerint competentem, nullo eis contra praemissa exemptionis vel quovis alio sub quacunque forma verborum concesso privilegio suffragante.</p>
                </div>
                <div>
                    <head>Capitulum 54</head>
                    <p>(54) Animarum periculis et scandalis quae frequenter ex his proveniunt obviare volentes, universis religiosis et clericis secularibus civitatis et diocesis nostrae, cujuscunque status aut conditionis existant, in virtute sanctae obedientiae et interminatione maledictionis aeternae districtissime prohibemus et de jure prohibitum declaramus ne aliquos ad vovendum vel jurandum, vel fide interposita vel alias promittendum inducant ut apud eorum Ecclesias sepulturam eligant, vel jam electam immutent, et si secus actum fuerit, nullum esse de jure, nec ii qui sic elegerunt apud sic electas Ecclesias sepeliri, nec etiam alibi sepulturam eligere possunt, sed contradictione quacunque cessante sepeliantur omnino apud illas Ecclesias apud quas sepeliendi de jure fuissent, si aliunde sepultura non electa forsitan decessissent.</p>
                    <p>Clerici vero vel religiosi contra praesumentes teneantur ad restitutionem tam corporum sic sepultorum quam omnium quae occasione ipsorum ad eos pervenerunt post requisitionem eis factam infra decem dies integraliter faciendam.</p>
                    <p>Quod si non fecerint ut praefertur, ipsae Ecclesiae apud quas tales sepulti fuerint et earum cimiteria eo ipso de jure supposita manere debere tamdiu interdicto ecclesiastico declaramus donec ab eis facta fuerit restitutio plenaria omnium praedictorum.</p>
                </div>
                <div>
                    <head>Capitulum 55</head>
                    <p>(55) Nullus parrochianum alterius sepelire praesumat nisi apud eum elegerit sepeliri.</p>
                    <p>Et tunc reddat Curato proprio suam debitam portionem.</p>
                    <p>Prius tamen informetur per Curatum proprium an sibi debeat ecclesiastica sepultura denegari.</p>
                    <p>Qui vero contra fecerint, ad restitutionem corporis et omnium quae occasione ipsius perceperunt teneantur, et nihilominus poenam decem librarum Tullensium nobis applicandarum ipso facto incurrant.</p>
                    <p>Religiosi non eligant sepulturam, nisi a suis monasteriis sint ita remoti quod ad ea nequeant commode deportari.</p>
                    <p>Mulier quae plures viros habuit successive, si sepultura non electa decedat, cum viro ultimo, cujus domicilium et honorem retinet, tumuletur.</p>
                </div>
                <div>
                    <head>Capitulum 56</head>
                    <p>(56) Districte prohibemus sub poena suspensionis ne quisquam pro sepultura aliquid exigat ante officium, aut cautionem seu pignus recipiat, sed libere sepeliantur corpora defunctorum.</p>
                    <p>Expleto tamen officio pias consuetudines praecipimus observari.</p>
                </div>
                <div>
                    <head>Capitulum 57</head>
                    <p>(57) Decimas, quas Dominus, a quo bona cuncta procedunt, in signum universalis dominii sibi reddi praecipit, Ecclesiis et aliis locis quibus debentur persolvi fideliter praecipimus et mandamus, praecipientes ne laici in alios decimas quas detinent transferre praesumant, scientes quod decimas post Lateranense Concilium per eos acquisitas in suarum detinent periculum animarum.</p>
                    <p>Nulla etiam persona ecclesiastica recipiat de manu laici decimas seu ecclesiasticas quoquo modo sine nostra licentia specialia.</p>
                </div>
                <div>
                    <head>Capitulum 58</head>
                    <p>(58) Illos etiam religiosos qui aliqua, ut audientes a decimarum Ecclesiis debitarum solutione retrahant, in sermonibus suis vel alibi proferre praesumunt de jure declaramus excommunicationis sententiae subjacere.</p>
                    <p>Et quia non sufficit abstinere a malo, nisi fiat quod bonum est de jure, religiosis omnibus injungitur sub divini obtestatione judicii et interminatione maledictionis aeternae ut quotiens populo praedicabunt in prima dominica, quarta et ultima quadragesimae, et in festis Ascensionis Domini, Pentecostes, nativitatis beati Joannis-Baptistae, assumptionis et nativitatis beatissimae virginis Mariae, si ab Ecclesiarum Rectoribus vel Vicariis aut loca tenentibus eorundem fuerint requisiti, audientes [12] studeant informare necnon et his quorum confessionem audiunt conscientiam facere quod decimas solvere non omittant.</p>
                    <p>Si vero religiosi in suis praedicationibus hoc ipsum in praedictis diebus suadere scienter omiserint, ipsos decernimus graviter puniendos.</p>
                    <p>Qui vero scienter postposuerint confitentibus conscientiam facere de solvendis hujusmodi decimis ab officio praedicationis tandiu maneant ipso facto suspensi donec confitentibus ipsis, si hoc ipsum sibi dicendi commode facultatem habuerint, conscientiam fecerint, exinde excommunicationis incursuri sententiam ipso facto, si praedicare praesumpserint praedicta, ut praemittitur, negligentia non purgata.</p>
                </div>
                <div>
                    <head>Capitulum 59</head>
                    <p>(59) Licet uniuscujusque liberum sit arbitrium in vovendo, usque adeo tamen est necessaria solutio post votum in casibus in quibus votum emitti potest et debet, ut in jejuniis, orationibus, eleemosynis peregrinationibus, religionibus, abstinentiis, continentiis, et omnibus aliis piis causis licitis et honestis emissum ut sine salutis dispendio non liceat alicui auctoritate propria resilire, clamante propheta:</p>
                    <p>Vovete et reddite Domino Deo vestro.</p>
                    <p>Idcirco ne circa voventes per indiscretos Presbyteros incaute, sicut plerunque repertum est, contra voti remissionem vel gravitatem aut redemptionem aliquid agatur, prohibemus omnibus et singulis Presbyteris in nostris civitate et diocesi constitutis ne super votis se aliquatenus intromittant, sed tales voventes, cum casus se obtulerit, ad nos aut nostros poenitentiarios remittere non omittant.</p>
                </div>
                <div>
                    <head>Capitulum 60</head>
                    <p>(60) Praesenti statuto praecipimus omnibus et singulis in nostris civitate et diocesi qui jejunare possunt et debent infrascriptis jejunare diebus, videlicet tota quadragesima, in jejunio quatuor temporum, in vigilia Apostolorum omnium, exceptis vigiliis beatorum Philippi et Jacobi et beati Johannis Evangelistae, et etiam in vigiliis et diebus in quibus de jure vel consuetudine laudabili in praefatis civitate et diocesi diutius observatis consuetum est jejunari.</p>
                    <p>Si autem evenire contingat feria secunda Nativitatem Domini vel assumptionem beatae Mariae vel aliud festum quod debeat sub jejunio celebrari de jure, debet die sabbati praecedenti jejunari.</p>
                </div>
                <div>
                    <head>Capitulum 61</head>
                    <p>(61) Denique omnibus et singulis vere poenitentibus et confessis qui in civitate aut diocesi nostra Tullensi deinceps vigilia festi pretiosissimi corporis Christi jejunabunt de omnipotentis Dei misericordia et beatorum Petri et Pauli Apostolorum auctoritate confisi quadraginta dies indulgentiarum de injunctis sibi poenitentiis misericorditer relaxamus.</p>
                </div>
                <div>
                    <head>Capitulum 62</head>
                    <p>(62) Ubi gubernaculum disciplinae contemnitur, restat ut religio quasi necessario naufragetur.</p>
                    <p>Ne igitur quicquam reperiatur incongruum quod in regularis ponat honestatis regula maculam et dominicam offendere possit aequaliter majestatem, statuimus quod Abbates, Abbatissae, Priores, Priorissae, Praepositi, seu alii quorumcunque religiosorum in nostris civitate et diocesi regimini praesidentes, quocunque nomine nuncupentur, regulam sub qua Deo militant sic in se ipsis diligenter observent quod eorum vita laudabilis et observantia regularis trahi valeant a subditis in exemplum.</p>
                    <p>Quanto frequentius poterunt maneant cum suis subditis in conventu, diligentem sollicitudinem et curam vigilem habentes de omnibus, ut de officio sibi commisso dignam Deo possint reddere rationem, scituri quod si praevaricatores ordinis fuerint, contemptores, negligentes, aut remissi, non solum ipsos ab officio deponemus, sed etiam alio modo secundum eorum regulam puniemus, cum offensa, non solum propria, sed etiam aliena, de suis manibus requiratur.</p>
                    <p>In corrigendis autem subditis in casibus sibi permissis insit eisdem Rectoribus juste consulens misericordia et pie saeviens disciplina.</p>
                    <p>Sit in virga discretio justitiae quae feriat, sit etiam consolatio baculi quae sustentet.</p>
                    <p>Sit itaque amor, sed non emolliens; sit vigor, sed non exasperans.</p>
                    <p>Sit zelus, sed non immoderate saeviens.</p>
                    <p>Sit pietas, sed non plusquam expediat parcens.</p>
                    <p>Ita tamen alterum ex altero temperetur ut nec vigor sit nimis rigidus, nec mansuetudo dissoluta.</p>
                </div>
                <div>
                    <head>Capitulum 63</head>
                    <p>(63) Praeterea in virtute sanctae obedientiae etiam districte praecipimus quod in beneficiis et locis quorumcunque regularium nostrae civitatis et diocesis religiosorum solitus numerus ab antiquo teneatur, Missae et alia divina officia debite et devote, prout ab antiquo inibi consuetum est, celebrentur, et hospitalitas observetur, et aedificia, si indiguerint, reparentur.</p>
                    <p>In locis vero ubi fuerit conventus omnes comedant et dormiant in communi, non per cameras aut cellulas separatas, nec exeant claustrum sine licentia illius ad quem spectat.</p>
                    <p>In Ecclesia vero, claustro, dormitorio, et refectorio, et aliis locis ubi consuetum est et horis debitis silentium observetur.</p>
                    <p>Circa vero abdicationem, castitatem, obedientiam, jejunium, esum carnium, silentium, cibos, et vestimenta, lectoria, focularia, et capucia, circa quae multi committunt et in opprobrium religionis plerunque delinquunt, sic se religiosi studeant coaptare quod contra eos in defectum aliorum superiorum suorum procedere urgente conscientia nullatenus compellamur, scituri quod si de cetero coram nobis in eis defectus notabiles apparuerint notorii, contra eos graviter procedemus et contra superiores eorum, si sub dissimulatione talia patiantur.</p>
                </div>
                <div>
                    <head>Capitulum 64</head>
                    <p>(64) Ceterum districte praecipimus Abbatibus, Abbatissis, Prioribus, Priorissis, et aliis officiariis aut administratoribus, seu obedientiatiis quibuscunque ut suis subditis aut sociis tam in victu quam vestitu prout decet secundum possibilitatem monasterii sine murmure necessaria ministrent horis debitis et terminis consuetis.</p>
                </div>
                <div>
                    <head>Capitulum 65</head>
                    <p>(65) Inhibemus praeterea sub poena depositionis omnibus et singulis ad quos decet religiosorum receptio ne ipsi seu alter eorum recipiant aliquem seu introducant, recipi seu introduci faciant per pactionem illicitam, vel principaliter obtentu seu intuitu alicujus commodi temporalis, scituri quod si talia contra aliquos eorum nobis fuerint comprobata, tam in dantes quam in recipientes canonicae severitatis ultionem intendimus exercere.</p>
                </div>
                <div>
                    <head>Capitulum 66</head>
                    <p>(66) Praeterea cum alias jamdudum praeceperimus et mandaverimus universas Ecclesias parrochiales et alias nobis subditas, quae in libris, ornamentis, parietibus, seu tectis defectum notabilem patiuntur, ad statum debitum deduci per eos ad quos spectat, ac etiam reparari cimiteria et claudi, adeo quod animalia bruta ea ingredi non valeant, et ex causa, intellexerimusque quod plures Ecclesias adhuc modernis temporibus libris, ornamentis, reparatione, et plura cimiteria clausuris debitis notabiliter indigeant, idcirco iterato et ex abundanti universos et singulos ad quos spectare dignoscitur librorum et ornamentorum provisio et praedictarum Ecclesiarum et cimiteriorum reparatio seu clausura monemus in his scriptis ut ipsi infra festum proximum Pentecostes de libris et aliis ornamentis provideant et ipsas Ecclesias debite reparari et claudi cimiteria prout ad quemlibet eorum spectat faciant et procurent.</p>
                    <p>Alioquin in singulares personas huic nostrae monitioni non parentes excommunicationis et in communitates villarum interdicti sententias elapsa monitione praedicta ferimus in his scriptis, nisi interim aliqui eorundem a nobis ex causa rationabili litteras obtinuerint super executione praedictorum prolixiorem terminum sibi dari.</p>
                </div>
                <div>
                    <head>Capitulum 67</head>
                    <p>(67) In tantum peccatis exigentibus corda quorundam simoniaca pravitas depravavit quod vix sine pretio beneficio conferuntur aut ecclesiastica etiam sacramenta ministrantur.</p>
                    <p>Ne igitur in nostris civitate et diocesi de cetero talia fiant sub anathemate prohibemus, statuentes quod prioratus, praebendae, capellaniae, et alia quaecunque beneficia seu officia ecclesiastica, cum vacabunt, per eos ad quos spectabit collatio libere, gratis, et sine pactione qualibet conferantur.</p>
                    <p>Patroni etiam beneficiis vacantibus vel vacaturis quibuscunque et qualitercunque ad praesentationem ipsorum spectantibus gratis personas idoneas ad ea infra tempus debitum sine pactione studeant praesentare.</p>
                </div>
                <div>
                    <head>Capitulum 68</head>
                    <p>(68) Pro sepultura quoque, chrismatis et olei unctione, seu pro benedictionibus nubentium, aut pro aliis ecclesiasticis sacramentis nulla cujuscunque pretii exactio attentetur, sed gratis et libere conferantur ecclesiastica sacramenta, nullo penitus pacto praecedente; quibus rite gratis observatis, pias consuetudines locorum erga sanctam Ecclesiam pia devotione fidelium introductas districte praecipimus observari.</p>
                </div>
                <div>
                    <head>Capitulum 69</head>
                    <p>(69) Usurarum voraginem, quae animas devorat et aliorum facultates exhaurit, in nostris civitate et diocesi compescere cupientes declaramus de jure statutum ut usurarii manifesti nec ad communionem admittantur altaris, nec Christianam, si in hoc peccato decesserint, accipiant sepulturam, nec recipiat quisquam oblationes ipsorum, praecipientes omnibus et singulis parrochialium Ecclesiarum rectoribus et loca tenentibus eorundem quatenus omnibus diebus dominicis et festivis alta voce et intelligibili in Missa omnes et singulos usurarios manifestos, actoresque et fautores eorum, et eis ad perpetrandum tantum facinus utriusque testamenti pagina prohibitum praebentes defensionis praesidium, auxilium, consilium, et juvamen, quos nos in hac sacra synodo canonica monitione praemissa in aggravatione poenarum excommunicamus in his scriptis, excommunicatos publice nuntient et a sanctae matris Ecclesiae gremio penitus segragatos.</p>
                </div>
                <div>
                    <head>Capitulum 70</head>
                    <p>(70) Ad falsariorum confundendam malitiam, qui plerunque per nostram civitatem seu diocesim latitando falsis litteris et adulterinis sigillis et incognitis abutuntur, statuimus quod in nostris civitate vel diocesi nullus Presbyter aut alius quicunque litteras quibus appensa fuerint aliena sigilla quoquo modo executioni demandet nisi per nos vel Officialem nostrum tales litterae prius examinatae fuerint, et nisi litterae de Placet sigillo nostro vel etiam Officialis nostri sigillatae fuerint in talibus litteris annexatae, prout laudabiliter est hactenus observatum.</p>
                    <p>Per hoc tamen litterarum apostolicarum executionem non intendimus aliqualiter prohibere.</p>
                    <p>Qui vero deinceps contrarium fecerint, ad expensas illorum qui per tales litteras fatigati fuerint teneantur, et nihilominus poenam decem librarum Tullensium nobis applicandarum eo ipso incurrant.</p>
                </div>
                <div>
                    <head>Capitulum 71</head>
                    <p>(71) Ceterum abusionibus et malitiis plurium dicentium se esse quaestores Ecclesiarum, monasteriorum, et aliorum religiosorum et piorum locorum falsis, quoque litteris et signis utentium, incognitisque et adulterinis sigillis occupantium multotiens praedicationis officium, talibus interim abusiones et mendacia proponentibus in sermonibus et praedicationibus suis ut simplices decipiant et subtili eorum fallacia pecuniam extorqueant ab eisdem in animarum suarum periculum et scandalum plurimorum, cupientes, ut tenemur, in posterum obviare, statuimus et sub poena excommunicationis praecipimus omnibus et singulis Curatis, Vicariis, et Ecclesiarum rectoribus, mercenariisque, seu loca tenentibus earundem nostrarum civitatis et diocesis ne quemquam hujusmodi quaestuariorum deinceps recipiant nisi propria nomina quaestuariorum eorundem in nostris litteris supradictis pro suis quaestis obtentis et in qualibet synodo renovatis sint expressa; nec tamen ipsos aut eorum aliquem admittant ad praedicandum seu proponendum verbum Dei, nisi per nos fuerint approbati, cum de jure praedictis quaestoribus non sit permissum praedicationis officium, sed eleemosynas petere et indulgentias exponere quae in eorum litteris continentur.</p>
                    <p>Per hoc tamen non intendimus prohibere praedicationis officium religiosis mendicantibus nostrarum civitatis et diocesis.</p>
                    <p>Imo districte praecipimus eos benigne recipi et caritative tractari, et ad praedicandum verbum Dei sine litteris etiam recipi et admitti.</p>
                </div>
                <div>
                    <head>Capitulum 72</head>
                    <p>(72) Ad nostrum, quod dolentes referimus, pervenit auditum quod in nostris civitate et diocesi plures utriusque sexus ita subversi sunt et laqueis diabolicis captivi tenentur quod relicto salvatore suo diaboli suffragia quaerere non formidant, et falsa opinione decepti, a via recta deviant, et paganorum erroribus involvuntur, sortilegiis, incantationibus, et divinationibus credentes, et eis damnabiliter intendentes.</p>
                    <p>Cum itaque tali peste mortifera haeresiatica mundari debeat sancta mater Ecclesia, statuimus et etiam districte praecipimus quod Ecclesiarum rectores et vicarii in nostris civitate et diocesi, dum Missarum solemnia celebrabunt, diebus dominicis et festivis, sortilegia, incantationes, divinationes, auguria, et his similia fieri omnino prohibeant, cum talia divinis prohibita sint legibus sicut et humanis.</p>
                    <p>Et si qui contra prohibitionem nostram attentare praesumpserint, ipsos talia perpetrantes et eis credentes et praebentes super hoc auxilium, consilium, vel favorem publice vel occulte, cujuscunque status, gradus, aut conditionis existant, quos nos et eorum quemlibet canonica monitione praemissa excommunicamus in his scriptis, excommunicatos volumus publice nuntiari.</p>
                    <p>Eisdem Curatis et vicariis in virtute sanctae obedientiae praecipiendo mandantes, quatenus ipsi in suis parrochiis diligenter inquirant si qui fuerint haclabe [13] pestifera maculati, seu etiam super hoc suspicione probabili diffamati, et si tales fuerint, quantocius poterunt per se vel per alium nobis referre procurent, ut contra tales tanquam errantes in fide catholica debite procedatur.</p>
                </div>
                <div>
                    <head>Capitulum 73</head>
                    <p>(73) Quoniam parum esset jura condere seu perscripta etiam imperare, nisi essent qui ea tuerentur et executioni debitae demandarent, statuimus et districte praecipimus omnibus et singulis Abbatibus, Prioribus, Decanis, Archidiaconis, Praepositis, Curatis, Vicariis, mercenariis, Notariis, ceterisque viris ecclesiasticis in nostris civitate seu diocesi constitutis, ad quos seu ad quem rescripta seu mandata nostra seu Officialis nostri Episcoporumque et Officialium successorum nostrorum Tullensium dirigi seu mitti continget aut etiam praesentari, quatenus dicta rescripta seu mandata reverenter, prout decet, recipiant, et ea incontinenti sigillent, retenta, si voluerint, eorum expensis copia de eisdem, omni fraude cessante, nec ea parti notificent seu notificari procurent directe vel indirecte die illa qua praedicta rescripta seu mandata sibi fuerint praesentata, nisi de licentia portitorum processerit et assensu, elapsa vero illa die et portitore sic absente, ut praemittitur, ad notitiam partis praedicta mandata deducant et executioni debitae demandent.</p>
                    <p>Si quis vero, quod absit, contrarium fecerit, et portitor aut alius dominus locorum laesus aut damnificatus fuerit, ad damnum et interesse teneatur, et nihilominus eo ipso sententiam excommunicationis incurrat.</p>
                    <p>Si vero ex causa quacunque rationabili non possint aut non debeant praedicta rescripta seu mandata aut alterutrum eorundem executioni demandari, statuimus quod in dorso litterarum rescribat ille cui fuerint praesentatae quare non possit eas aut non debeat executioni mandare, et eas sigillet in testimonium receptionis praefatae vel proprio signo post rescriptionem consignet.</p>
                    <p>Alias poenam centum solidorum Tullensium nobis applicandorum eo ipso incurrat, et ad expensas partis teneatur.</p>
                </div>
                <div>
                    <head>Capitulum 74</head>
                    <p>(74) Praeterea sub eadem poena statuimus quod omnes et singuli parrochialium Ecclesiarum rectores aut loca tenentes ipsorum habeant registra in quibus nomina nominatim excommunicatorum et nominatim interdictorum, aggravatorum, reaggravatorum, et interdictorum, executiones aliorum mandatorum nostrorum et Officialium nostrorum scribant aut scribi faciant, et qua auctoritate, et qua die, et quo anno, et quare, videlicet utrum recognito a canone, vel per contumaciam, vel alia quacunque de causa excommunicati fuerint vel etiam nominatim interdicti.</p>
                </div>
                <div>
                    <head>Capitulum 75</head>
                    <p>(75) Statutum insuper alias editum aut publicatum quod super litteris monitoriis per contumaciam quae a curia nostra frequenter emanant ad absolutionem minime procedatur nisi prius parti de expensis et judici de emenda pro contemptu satisfactum fuerit renovamus, et sub poena excommunicationis latae sententiae praecipimus firmiter observari.</p>
                </div>
                <div>
                    <head>Capitulum 76</head>
                    <p>(76) Denique statutum bonae memoriae Amedei praedecessoris nostri jamdudum editum et publicatum formaliter in haec verba, Item praecipimus et mandamus omnibus et singulis Christianitatum Decanis et Scabinis et aliis Ecclesiarum rectoribus et loca tenentibus eorundem sub poena excommunicationis ut ipsi rectores Ecclesiarum aut loca tenentes ipsorum excessus in suis parrochiis notorios seu manifestos eorum Decanis aut Scabinis statim revelent aut revelare procurent, vel si magis eis expedire videbitur, coram nobis vel poenitentiariis nostris ad excessus datis citent hujusmodi delinquentes.</p>
                    <p>Si vero Decanis aut Scabinis revelaverint nomina delinquentium et excessus, ipsi Decani seu Scabini dictos excessus sic eis revelatos et alios [14] sciverint, nobis aut successoribus nostris seu promotoribus nostris datis ad excessus aut alterutri in scriptis reserent indilate, quorum excessuum cognitionem omnimodam et correctionem a tempore quo Presbyteri delinquentes citaverint, vel eosdem excessus Decanis seu Scabinis revelaverint, nobis vel Officiali nostro nostrisque successoribus Tullensibus Episcopis et eorum Officialibus reservamus, in hac sacra synodo ad perpetuam rei memoriam renovamus, approbamus, et sub excommunicationis poena praecipimus inviolabiliter observari.</p>
                    <p>In utroque tamen casuum praedictorum sub poena decem librarum Tullensium praecipimus Decanis, Scabinis, Curatis, et eorum loca tenentibus ut infra quindecim dies a tempore citationis vel revelationis ut praemittitur faciendae nos aut promotores nostros datos ad excessus plene de excessibus hujusmodi et nominibus excedentium seu delinquentium tractorie certificare procurent.</p>
                </div>
                <div>
                    <head>Capitulum 77</head>
                    <p>(77) Statuimus etiam quod super litteris et mandatis nostris et Officialis nostri seu curiae nostrae quibuscunque fiant rescriptiones, prout decet, per eos qui ea executioni demandabunt, continentes diem executi mandati.</p>
                    <p>Qui vero super hoc negligens fuerit aut remissus, poenam viginti solidorum Tullensium eo ipso incurrat, et ad interesse partis etiam teneatur.</p>
                </div>
                <div>
                    <head>Capitulum 78</head>
                    <p>(78) Auctoritate Concilii Trevirensis prohibiti sunt sub poena excommunicationis latae sententiae per civitates seu dioceses praedictae provinciae medici et chirurgi in arte medicinae et chirurgiae practicare seu docere, propter pericula quae exinde frequenter evenire contingit, nisi fuerint per diocesanos examinati primitus et etiam approbati.</p>
                    <p>Idcirco nos intendentes eidem statuto, sub excommunicationis latae sententiae poena in nostris civitate et diocesi dictum statutum praecipimus observari.</p>
                    <p>Ceterum medicis et chirurgicis in nostris civitate et diocesi praesentibus et futuris sub poena excommunicationis praecipimus ut infirmos quos visitant seu visitabunt moneant et inducant ut antea medicos animarum advocent, ut postmodum ad corporalis medicinae remedium salubrius procedatur, certificantes eosdem infirmos quod infirmitas corporalis nonnunquam provenit ex peccato.</p>
                    <p>Eisdem insuper sub eadem poena prohibemus ne pro corporali salute infirmis aliquid suadeant quod periculum animarum inducat: quia nonnulli temporale dominium obtinentes, seu potestatis cujuscunque quomodocunque gerentes officium secularis, et plures alii infra limites nostrae diocesis ac nostrae pontificalis jurisdictionis districtum, suis juribus non contenti, suae salutis immemores, ad vetita et eis omni jure prohibita et illicita frena sua praesumptione damnabili relaxantes libertatem et immunitatem ecclesiasticam laedunt et imminuunt, Ecclesias, monasteria, et alia pia loca frangunt, violant, capiunt, saisiunt, dilapidant, destruunt, et etiam quandoque comburunt, Presbyteros, clericos, religiosos talliis et exactionibus afficiunt pro suae libito voluntatis, et eos multotiens de foro eripiunt, percutiunt, arrestant, saisiunt, incarcerant, vel detinent violenter.</p>
                    <p>Quandoque etiam Ecclesiarum, monasteriorum, et aliorum piorum locorum, Presbyterorum, clericorum, ecclesiasticarumque personarum jura, redditus, et possessiones, domos, grangias, et villas, homines ipsorum liberos, colonos, adscriptitios, servos, mancipia, et bona ipsorum excogitata quacunque malitia pro pignoribus capiunt, occupant, saisiunt, detinent, et arrestant, destruunt, dissipant, diripiunt, et consumunt, custodesque, ut eorum verbis utamur, in bonis eorum deputant, qui cum his significata vocabuli bona ipsorum devorant et expendunt.</p>
                    <p>Nonnulli etiam bona Presbyterorum seu clericorum et ecclesiasticarum personarum ab intestato seu etiam condito testamento decedentium in vita vel post mortem ipsorum contra Deum et justitiam capiunt, occupant, saisiunt, et arrestant, vel in eis custodes apponunt:</p>
                    <p>Sunt et alii qui [15] seu congregationes armatorum faciunt et fieri procurant in domibus, villis, et terris Ecclesiarum seu ecclesiasticarum personarum, per quae et eorum occasione damna gravia et intolerabilia Ecclesiis ecclesiasticisque personis et eorum hominibus et subditis inferunt.</p>
                    <p>Nos igitur volentes, ut tenemur, super his oppressionibus et gravaminibus de opportuno remedio providere, contra talium ausus et conamina in virtute altissimi spiritualiter exurgentes, ut Ecclesiae ipsae et ecclesiasticae personae in plenitudine [16] juris sui et libertatis integritate laetentur, ac detestabilis malignorum audacia et nefaria temeritas propulsetur, praedicta omnia et singula in nostris civitate et diocesi de cetero fieri prohibemus.</p>
                    <p>Si qui vero contra fecerint aut facientibus dederint consilium, auxilium, vel favorem publice vel occulte, cujuscunque status, gradus, dignitatis, aut conditionis existant, si personae singulares fuerint, hac canonica monitione praemissa in eos et eorum quemlibet excommunicationis sententiam ferimus in his scriptis.</p>
                    <p>Si vero communitas in hoc deliquerit, ecclesiastico subjaceat interdicto.</p>
                </div>
                <div>
                    <head>Capitulum 79</head>
                    <p>(79) Praeterea statutum laudabile Concilii Trevirensis districte et sub poenis in ipso contentis praecipimus inviolabiliter observari, cujus tenor sequitur in haec verba.</p>
                    <p>Statuimus atque praecipimus incendiarios Ecclesiarum et locorum religiosorum ac eorum receptatores scienter singulis diebus dominicis excommunicatos denuntiari per omnes conventuales parrochialesque Ecclesias ac per omnia monasteria tam monachorum quam monialium civitatis et diocesis nostrae, decernentes ipsos ex tunc ab omnibus esse vitandos.</p>
                    <p>Cum autem ipsi incendiarii post publicationem excommunicationis hujusmodi absolvi non possint nisi a summo pontifice, nos, ut iidem incendiarii et receptatores eorum super hoc aliquam ignorantiam non praetendant, statuimus ut hoc ipsis intimetur per parrochiales Presbyteros ante denuntiationem praedictam.</p>
                    <p>Item de violatoribus Ecclesiarum et monasteriorum seu quorumcunque religiosorum et sacrorum locorum statuimus quod in loco ad quem praedam earundem Ecclesiarum et locorum sacrorum seu personarum ecclesiasticarum duxerint, quandiu ibi est et erit praeda vel ipse praedo vel praedae emptor, cessetur videlicet in ejusdem loci parrochiali Ecclesia penitus a divinis per earundem Ecclesiarum parrochialium Presbyteros, cujuscunque superioris judicis mandato minime expectato, ita tamen quod iidem parrochiales Presbyteri causam cessationis hujusmodi contra quem et pro quo eadem fit cessatio nobis vel Officiali nostro, quam cito commode poterunt, non different intimare.</p>
                    <p>Si autem in ipsa parrochia fuerit collegium seu conventus, januis clausis, ejusdem parrochiae parrochianis exclusis, voce submissa, ita quod foris audiri non valeant, divina celebrentur ibidem.</p>
                    <p>Si quis autem parrochianorum praedictorum decesserit sine Missa, cum commendationibus sepeliatur in atrio, exceptis praedone, praedae emptore, fautoribus, atque receptatoribus eorundem.</p>
                    <p>Praemissa vero serventur quam cito de praemissis constiterit per facti seu spolii evidentiam, vel per sacramentum spoliati, si honesta sit persona.</p>
                    <p>Si quid autem circa praemissa et cessationes hujusmodi dubitationis seu quaestionis emerserit, nobis vel Officiali nostro referatur; super quibus damnis spoliati et interesse Presbyterorum credatur juramento spoliati et Presbyterorum, si personae sint honestae, et praedicti delinquentes denuntientur excommunicati usque ad satisfactionem condignam praemissorum, nec resumantur organa vel ab ipsorum denuntiatione cessetur donec per nos vel Officialem nostrum cum eis fuerit misericorditer dispensatum.</p>
                </div>
                <div>
                    <head>Capitulum 80</head>
                    <p>(80) His autem adicientes decernimus ut si raptores, violatores, seu praedones praedicti quarumcunque rerum sacrarum locorumque vel personarum ecclesiasticarum infra mensem a quo ut praedicitur, cessari contigerit, si praedam non restituerint, nec satisfecerint de praemissis, absque alio mandato auctoritate praesentis statuti per parrochiales Presbyteros excommunicentur et excommunicati ipso facto denuntientur, et sit interdicta terra eorundem raptorum, violatorum, seu praedonum, si quam habent.</p>
                    <p>Et si dominum habent temporalem, moneatur dominus per eosdem parrochiales Presbyteros ut eos ad condignam satisfactionem compellat infra mensem alium a tempore monitionis sibi factae.</p>
                    <p>Quod si facere neglexerit, ex tunc terra temporalis domini ecclesiastico sit supposita interdicto.</p>
                    <p>Quod autem diximus de raptore extendi volumus ad eum qui procuravit ut rapina fieret.</p>
                </div>
                <div>
                    <head>Capitulum 81</head>
                    <p>(81) Statuimus etiam et districte praecipimus ut captivatores clericorum, saisiatores, arrestatores, captores, detentores sine auctoritate superiorum judicum ecclesiasticorum qui hoc facere possunt et debent, et de qua eadem auctoritate antea constet legitime, adjutores et defensores eorum quamprimum de captivitate, captione, detentione, vel arresto constiterit per evidentiam facti vel aliter legitime, quos jam excommunicatos a canone iterum in his scriptis excommunicamus, per parrochiales Presbyteros excommunicati denuntientur.</p>
                    <p>Et nihilominus requirantur per Presbyteros ut praedictos clericos restituant pristinae libertati sine custu et damno.</p>
                    <p>Quod si non fecerint, statim cessetur in illa parrochia, et infra terminum post requisita terra ipsorum, si quam habent, ecclesiastico eo ipso subjaceat interdicto.</p>
                </div>
                <div>
                    <head>Capitulum 82</head>
                    <p>(82) Et quia magis timeri solet quod specialiter quam quod generaliter praecipitur, statuitur, vel etiam inhibetur, urgente autem conscientia compellimur promulgare sententias infrascriptas.</p>
                    <p>Auctoritate Dei omnipotentis patris et filii et spiritus sancti et beatorum Apostolorum Petri et Pauli et beati protomartyris Stephani et nostra excommunicamus in his scriptis omnes et singulos nostrae civitatis aut diocesis abusores litterarum papalium seu nostrarum vel curia nostrae, omnes etiam Barones principales, Castellanos, Milites, Ballivos, Praepositos, villicos, Decanos, seu Decanulos, qui bona quaecunque Presbyterorum seu etiam clericorum decedentium sive in aegritudine positorum in vita vel post mortem saisiunt, capiunt, vel invadunt praeter eorundem clericorum distinctam et rationabilem voluntatem, et omnes et singulos in hac parte consiliarios et fautores eorum, et qui eis obediunt in praemissis.</p>
                    <p>Item omnes illos qui de facto impediunt jurisdictionem nostram spoliando, incarcerando, verberando, vel alias per violentiam detinendo venientes ad curiam causa justitiae requirendae, et a curia recedendo, et eos qui amicos eorum vel consanguineos propter hoc gravant in corpore vel in bonis.</p>
                    <p>Item excommunicamus omnes illos qui portitores litterarum papalium vel nostrarum seu curiae nostrae verberabunt, spoliabunt, seu etiam captivabunt, vel litteras hujusmodi destruent, vel praeter eorum licentiam retinebunt, vel praedicta aut aliquid praemissorum per alium seu alios fieri procurabunt.</p>
                    <p>Item excommunicatos denuntiamus omnes illos qui vi vel metu revocationem excommunicationis sive interdicti vel suspensionis extorserint aut absolutionis beneficium super ipsis, talesque revocationes vel absolutiones sic extortas irritas et inanes declaramus.</p>
                    <p>Item excommunicamus omnes usurarios, notorios haereticos, sortilegos, divinatores, et omnes illos qui licentiam dederint alicui occidendi, capiendi, seu aliter in personis, bonis suis vel suorum gravandi, eos qui sententias excommunicationis, suspensionis, vel interdicti pertulerint, sive illos quorum occasione prolatae fuerint, vel eas observantes excommunicatis participare nolentes, seu coram eis celebrare, nisi licentiam praefatam re integra revocaverint, vel bona propter hoc capta restituerint infra octo dies ex tunc immediate secuturos.</p>
                    <p>Excommunicamus etiam et excommunicatos denuntiamus omnes illos et singulos qui in potestatibus constituti scientes in suis districtibus mediate vel immediate aliquos religiosos vel clericos per violentiam detineri non nituntur eos pro viribus liberare.</p>
                    <p>Item excommunicamus et excommunicatos denuntiamus omnes illos et singulos qui contra Ecclesiam et personas ecclesiasticas, jurisdictionem, libertatemque et immunitatem ecclesiasticam constitutiones faciunt et statuta, et eis utentes, et eam vel eos impedientes et perturbantes, et dantes in praemissis auxilium, consilium, vel favorem publice vel occulte, praecipientes omnibus et singulis Ecclesiarum parrochialium rectoribus nostrae civitatis et diocesis ut de quindena in quindenam diebus dominicis in Missa parrochiali alta voce et intelligibili tales excommunicati publice nuntientur, et a gremio sanctae matris Ecclesiae sint segregati.</p>
                    <p>Praeterea in virtute sanctae obedientiae monemus omnes et singulos nostrae civitatis et diocesis Abbates, Abbatissas, Priores, Decanos, Archidiaconos, Praepositos, Curatos, et Ecclesiarum rectores, ceterosque Presbyteros et clericos qui ad synodum venire tenentur, quod deinceps ad quamlibet synodum personaliter veniant, prout decet, mandata nostra seu successorum nostrorum cum reverentia suscepturi.</p>
                    <p>Alioquin in non venientes, nisi infra decem dies immediate post generalem synodum secuturos se debite per se vel per sufficientem procuratorem excusaverint tali excusatione quae per nos accepta et sufficiens reputetur vel de jure sufficiens debeat reputari, et fidem, si necesse fuerit, infra idem tempus fecerint super ipsa, canonica monitione praemissa sententiam excommunicationis ferimus in his scriptis.</p>
                    <p>Monemus etiam pro exemptis se gerentes in nostris civitate et diocesi constitutos ut infra tres menses ab hodie computandos nobis fidem faciant super exemptione sua, si quam habeant.</p>
                    <p>Alioquin contra eos jurisdictionem ordinariam procedemus exercere.</p>
                    <p>Postremo in virtute sanctae obedientiae praecipimus omnibus et singulis Abbatibus et Abbatissis necnon Ecclesiarum collegiatarum Decanis seu Praepositis nostrae civitatis et diocesis ut ipsi et eorum quilibet infra synodum nostram Pentecostes, Archipresbyteri vero sive Decani infra primam diem proximae quadragesimae copiam de his ordinationibus, constitutionibus, seu statutis habeant sub signo Notarii nostri sigillo nostrae camerae ad perpetuam rei memoriam sigillatam, et eas vel ea singulis annis semel saltem in anno una cum statutis Trevirensis Concilii, quae etiam ab omnibus supradictis habeantur, legant seu legi faciant integraliter et perfecte in conventibus, collegiis, seu congregationibus eorundem.</p>
                    <p>Alioquin elapsis terminis suprascriptis qui inobedientes fuerint, negligentes, vel remissi canonica monitione praemissa sententiam excommunicationis incurrant.</p>
                    <p>Praecipientes omnibus supradictis ceterisque subditis nostris Ecclesiarum praelatis quatenus quantocius commode poterunt haec omnia et singula statuta salubria quae in hac sacra synodo pro communi utilitate duximus publicanda prompto affectu suscipiant, et ea suis subditis denuntiari procurent.</p>
                </div>
                <div>
                    <head>Explicit</head>
                    <p>In cujus rei testimonium sigillum nostrum una cum signo et subscriptione Notarii infrascripti ad requestam nostram appositis praesentibus litteris duximus apponendum.</p>
                    <p>Datum, actum, et publicatum Tulli in nostra sancta synodo beati Lucae Evangelistae, quae fuit XXIV. die mensis Octobris anno MCCCLIX.</p>
                </div>
                <div>
                    <head>Footnotes</head>
                    <p>[1] Open round brackets here.</p>
                    <p>[2] Close round brackets here.</p>
                    <p>[3] Sic. Repeated at end and start of line.</p>
                    <p>[4] ed. matrmonium</p>
                    <p>[5] ed. &quot;lis&quot;</p>
                    <p>[6] Open round brackets here.</p>
                    <p>[7] Close round brackets here.</p>
                    <p>[8] Open round brackets here.</p>
                    <p>[9] Close round brackets here.</p>
                    <p>[10] Open round brackets here.</p>
                    <p>[11] Close round brackets here.</p>
                    <p>[12] May be &quot;audientes&quot; but &quot;i&quot; is invisible in scan.</p>
                    <p>[13] &quot;haclabe&quot;? unclear.</p>
                    <p>[14] gap marked with &quot;.....&quot;.</p>
                    <p>[15] gap marked with &quot;....&quot;.</p>
                    <p>[16] ed. plenitunide</p>
                </div>
            </div>
        </body>
    </text>
</root>
