<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Tortosa</title>
                <recordID>0872</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1362</origDate>
                <dateNotes/>
                <origPlace>Tortosa</origPlace>
                <diocese>Tortosa</diocese>
                <province>Tarragona</province>
                <country>Spain</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 872</p>
                <p>Year: 1362</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1362-69 (sequence)</p>
                <p>Place: Tortosa</p>
                <p>Diocese: Tortosa</p>
                <p>Province: Tarragona</p>
                <p>CountryModern: Spain</p>
                <p>Latitude: 40.812778</p>
                <p>Longitude: 0.523333</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Jaume de Prades i de Foix</p>
                <p>IssuingAuthorityAlt: Jaime de Aragon</p>
                <p>RegnalStart: 1362</p>
                <p>RegnalEnd: 1369</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Synodicon Hispanum, XII, 653-63</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>(1) Quod nullus in sacris ordinibus constitutus filium suum heredem faciat, nec legatum dimittat.</p>
                    <p>Licet multae super clericorum continentiam patrum sententiae hactenus emanaverint, quia tamen nec adhuc ipsorum potuit morum correctio reformari, nos Jacobus, divina miseratione episcopus Dertusensis, cupientes, quantum cum Deo nobis est possibile, a clero nostrae dioecesis vitium huiusmodi radicitus extirpare, assistente nobis nostro venerabili capitulo, sanctam synodum celebrantes, considerantes quod parentes talium pro poenis sibi illatis hactenus nec fuerunt territi nec in melius immutati, ut saltem pro hiis, quae eorum inferuntur filiis, terreantur, cum plus in filiis quam in se parentes timere soleant, iuxta legitimas sanctiones, isteque sit unus de casibus in quibus de iure protrahitur ultio, nedum in actores scelerum sed etiam in progeniem damnatorum.</p>
                    <p>Cum consilio dicti nostri capituli, statuimus quatenus nullus in sacris constitutus ordinibus prolem, quam suam asserit vel de agnatis quivis ex incestuosa et ignominiosa susceptam coitu, heredem sibi in suo testamento instituere vel legata aliqua facere vel aliqua inter vivos vel mortis causa donare, vel donari facere per personas interpositas simulate et etiam fraudulenter, praesumat, ut de multis saepius est repertum.</p>
                    <p>Quod si secus fuerit a quoquam attemptatum, institutio, legatum seu donationes factae taliter ipso iure non valeant, et hereditas et legata et donata huiusmodi nostro fisco ipso iure sint adquisita, si de bonis per ecclesiam adquisitis facta fuerunt, in aliis vero bonis stetur iuri communi, cum secundum leges communes etiam filii et suscepti taliter nec sunt filii nominandi, nec agnitionem habeant, neque etiam sint alendi.</p>
                </div>
                <div>
                    <head>Capitulum 2</head>
                    <p>(2) Quod rectores ante mortem faciant inventarium de bonis suis.</p>
                    <p>Ad haec, cum per statuta tam provincialia quam synodalia ecclesiarum rectoribus sit concessum quod de bonis per ecclesiam adquisitis sub certis formis testari valeant, parte tricesima nobis in bonis huiusmodi et nostris successoribus reservata.</p>
                    <p>Quia tamen saepe contingit quod rectoribus huiusmodi vita functis, aliqui, praesertim defunctorum consanguinei vel affines, servitores vel penitus extranei [1] bona per defunctos relicta huiusmodi rapiunt, furtim subripiunt, inter se dividunt et alias fraudulenter occupare praesumunt, in animarum eorum grande periculum et non modicum periudicium defunctorum, cum saepius ex hoc voluntas eorum non valeat adimpleri, pars nostra, etiam tricesima, diminuitur ac etiam defraudatur.</p>
                    <p>Volentes etiam iustitiam nostram, qui alios tenemur in sua iustitia confovere, volentes etiam iam dictis periculis, quantum cum Deo possumus, obviare, de consilio nostri capituli, statuimus quod rector quilibet vivens, cum notario et testibus fide dignis, in ultimis diebus suis, ante conditum testamentum vel paulo post faciat inventarium de omnibus suis bonis mobilibus et immobilibus et se moventibus quibuscumque.</p>
                    <p>Quod nisi fecerint, pro nobis debita, quae per dominum Petrum, bonae memoriae predecessorem nostrum, usque ad tricesimam partem, pro taxa sit pars decima nobis reservata, ita quod poenae nomine decima pars bonorum omnium per rectorem relictorum hoc qui inventario praedicto infecto decesserit nobis ex integro debeatur.</p>
                </div>
                <div>
                    <head>Capitulum 3</head>
                    <p>(3) Quod rectores habeant et observent constitutiones provinciales et synodales.</p>
                    <p>Attendentes quod licet, secundum constitutionem synodalem, omnes rectores dictae civitatis et dioecesis Dertusae debeant habere constitutiones tam provinciales quam synodales, tamen, ut ipse dominus episcopus intellexit, non omnes rectores habent constitutiones praedictas, ideo mandavit eis quod ipsas constitutiones habeant et illas firmiter custodiant et observent, si institutam poenam contra non habentes easdem et alias poenas in ipsis contentas voluerint evitare.</p>
                </div>
                <div>
                    <head>Capitulum 4</head>
                    <p>(4) Revocatio constitutionis quae incipit Quoniam in concilio Agatensi [2].</p>
                    <p>Item, dominus episcopus, cum consilio et assensu dicti capituli, absolvit et revocavit ex causa sententiam excommunicationis promulgatam in constitutione synodali contra comedentes carnes et cibaria Iudaeorum et Sarracenorum, prout in ea continetur, quae incipit Quoniam in concilio Agatensi [3].</p>
                    <p>Quo ad alia tamen contenta in dicta constitutione, ipsam voluit remanere, praecipiens dictis rectoribus quod in ecclesiis suis publice moneant parochianos suos quod a praedictis carnibus et cibariis abstineant omnino et eis uti cessent, alias graviter peccarent.</p>
                </div>
                <div>
                    <head>Capitulum 5</head>
                    <p>(5) Revocatio constitutionis quae incipit Ad haec [4] et eius poenae.</p>
                    <p>Item, cum non debeat reprehensibile iudicari si secundum qualitatem temporum, statuta quoque varientur humana, praesertim cum urgens neccessitas vel evidens utilitas id exposcat.</p>
                    <p>Idcirco memoratus dominus episcopus, attenta utilitate dictorum rectorum, et alias ex causa iusta et rationabili, et ad preces dictorum rectorum, revocavit constitutionem synodalem per ipsum factam in alia synodo super confectionem inventarii fiendi per rectores de bonis eorum, et poenam in ea contentam, quae quidem constitutio incipit Ad haec, cum per statuta [5].</p>
                    <p>Retinuit tamen sibi et successoribus suis idem dominus episcopus tricesimam partem bonorum rectorum defunctorum, et qui de cetero decedent remaneant in sui robore et firmitate iuxta constitutionem synodalem super hoc editam, quae incipit Quamvis dominus Petrus [6].</p>
                </div>
                <div>
                    <head>Capitulum 6</head>
                    <p>(6) Declaratio constitutionis quae incipit Quoniam matrimonia clandestina [7].</p>
                    <p>Praeterea praefatus dominus episcopus, cum consensu praedicti capituli, concessit praedictis rectoribus quod monitiones fiendas ante celebrationem matrimoniorum, secundum [8] constitutionem synodalem quae incipit Quoniam matrimonia clandestina [9], possint facere quolibet anno in tempore nuptiarum, quod incipit in festo sancti Hilarii et finit in Septuagesima, similiter una die vel duabus vel tribus vel illa die seu diebus de qua vel de quibus bene visum fuerit rectoribus supra dictis, non obstante dicta constitutione, quam tollimus quantum ad dictum casum.</p>
                    <p>In aliis vero temporibus voluit et mandavit ipsam contitutionem et contenta in ea in suo robore permanere.</p>
                </div>
                <div>
                    <head>Capitulum 7</head>
                    <p>(7) Quod per totam dioecesim celebrentur festa hic contenta.</p>
                    <p>Item, cum in ecclesia Dertusensi ex ordinatione ipsius fiat quolibet anno in qualibet septimana, in die mercurii, officium novem lectionum de beato Augustino, ad eius honorem et laudem, in cuius regula religio canonicorum dictae ecclesiae est fundata.</p>
                    <p>Necnon, cum in dicta ecclesia sit ordinatum quod in octavis sancti Stephani, sancti Joannis et Sanctorum Innocentium celebrentur octavae novem lectionum, idcirco praefatus dominus episcopus, cum consilio dicti capituli, ordinavit quod tam in ecclesiis civitatis quam in aliis dioecesis Dertusae et per totam ipsam dioecesim fiant et celebrentur officia supra dicta secundum ordinationes super hoc factas et prout in eis continetur.</p>
                    <p>De quibus praecipit idem dominus episcopus quod omnes rectores habeant copiam et translatum, et observent, aliter eos graviter puniret.</p>
                </div>
                <div>
                    <head>Capitulum 8</head>
                    <p>(8) Qui casus sint episcopo reservati.</p>
                    <p>Cum aliqui rectorum nostae dioecesis Dertusensis nesciant casus poenitentiales nobis reservatos, et contingat interdum quod audiunt confessiones confitentium et illis poenitentias iniungut, eosque absolvunt in casibus supra dictis, fueritque nobis propterea per dictos rectores humiliter supplicatum quod per constitutionem ipsos casus declararemus et ordinaremus, qui per nos et successores nostros essent retenti.</p>
                    <p>Idcirco, habita informatione qui casus retinebantur per praedecessores nostros, cupientes periculis animarum, quantum possumus, providere, cum consilio et assensu venerabilis capituli nostrae ecclesiae Dertusensis, retinemus nobis et successoribus nostris poenitentiales casus infra scriptos, ita quod nullus rector sive vicarius aut quivis alius habens curam animarum, saecularis aut religiosus, civitatis et dioecesis nostrae Dertusensis, absque licentia nostra et nostrorum successorum, vel nostri et ipsorum successorum vicarii generalis, aliquem ad confessionem et poenitentiam admittat, praeterquam in mortis articulo, in dictis casibus aut aliquo eorumdem, sed illum confitentem sive confiteri volentem remittant ad nos vel nostri successores aut nostri et ipsorum vicarium generalem.</p>
                    <p>Alios autem casus concedimus dictis rectoribus et aliis superius expressatis, monentes eos et in Domino exhortantes quod in confessionibus audiendis et poenitentiis iniungendis discrete et caute et more periti medici se habeant, et prudenter intelligant, quale eis debeant praebere consilium et cuiusmodi remedium adhibere.</p>
                    <p>Praedicti siquidem casus per nos, ut praefertur, retenti sequuntur in hunc modum.</p>
                </div>
                <div>
                    <head>Capitulum 8i</head>
                    <p>(8i) Et primo, si quis confiteatur se credere haereticam pravitatem, sive esse receptorem et fautorem haereticorum.</p>
                </div>
                <div>
                    <head>Capitulum 8ii</head>
                    <p>(8ii) Item, clerici simoniaci, quocumque modo commiserint simoniam.</p>
                </div>
                <div>
                    <head>Capitulum 8iii</head>
                    <p>(8iii) Item, clerici qui absque nostra licentia vel successorum nostrorum ab alieno episcopo aut praeter conscientiam nostram vel dictorum successorum nostrorum, sive sine examinatione, se fecerint promoveri.</p>
                </div>
                <div>
                    <head>Capitulum 8iv</head>
                    <p>(8iv) Item, clerici per saltum promoti, aliquo ordine praetermisso.</p>
                </div>
                <div>
                    <head>Capitulum 8v</head>
                    <p>(8v) Item, apostatae in ordine suo vel in sua religione.</p>
                </div>
                <div>
                    <head>Capitulum 8vi</head>
                    <p>(8vi) Item, non promoti ministrantes in officio divino ac si essent promoti.</p>
                </div>
                <div>
                    <head>Capitulum 8vii</head>
                    <p>(8vii) Item, illi qui suos filios occiderunt studiose vel negligenter, seu invenerint iuxta se mortuos, et qui illos exposuerunt per se vel per alios ad portam ecclesiae vel in alio loco, si sit publicum vel fama.</p>
                </div>
                <div>
                    <head>Capitulum 8viii</head>
                    <p>(8viii) Item, illi qui tractaverint in malos usus Eucharistiam sive crisma.</p>
                </div>
                <div>
                    <head>Capitulum 8ix</head>
                    <p>(8ix) Item, illi qui facto, verbo, consensu vel alio modo homicidium pertractaverint, si sit publicum vel si sit fama.</p>
                </div>
                <div>
                    <head>Capitulum 8x</head>
                    <p>(8x) Item, sacrilegi, videlicet interfectores, percussores ac vulneratores clericorum, tam saecularium quam religiosorum.</p>
                </div>
                <div>
                    <head>Capitulum 8xi</head>
                    <p>(8xi) Item, invasores vel violatores ecclesiarum et incendiarii, et auferentes sacrum de sacro vel sacrum de non sacro vel non sacrum de sacro, et rem datam ecclesiae accipientes.</p>
                </div>
                <div>
                    <head>Capitulum 8xii</head>
                    <p>(8xii) Item, retinentes contra eius voluntatem, si sit publicum vel fama.</p>
                </div>
                <div>
                    <head>Capitulum 8xiii</head>
                    <p>(8xiii) Item, et qui in ecclesia coierint cum muliere, vel alias per coitum ecclesiam polluerint, si sit publicum vel fama.</p>
                </div>
                <div>
                    <head>Capitulum 8xiv</head>
                    <p>(8xiv) Item, qui luxuriam commiserint seu compleverint cum matre, filia vel sorore vel alia consanguinea sua infra quartum gradum, aut cum sanctimoniali vel monaca consecrata vel non consecrata, si sit publicum vel fama.</p>
                </div>
                <div>
                    <head>Capitulum 8xv</head>
                    <p>(8xv) Item, qui cum Iudaea vel Sarracena, vel quae cum Iudaeo vel Sarraceno, vel bruto animali coire ausu temerario et nephario praesumpserit, si sit publicum vel fama.</p>
                </div>
                <div>
                    <head>Capitulum 8xvi</head>
                    <p>(8xvi) Item, mulier quae ex adulterio concepit infantem, quem maritus eius credit esse suum, propter quem legitimi hereditate paterna defraudantur.</p>
                </div>
                <div>
                    <head>Capitulum 8xvii</head>
                    <p>(8xvii) Item, qui vel quae fecerit abortivum vel tractaverit, si sit publicum vel fama.</p>
                </div>
                <div>
                    <head>Capitulum 8xviii</head>
                    <p>(8xviii) Item, iterantes scienter baptisma, tam baptizans quam baptizatus.</p>
                </div>
                <div>
                    <head>Capitulum 8xix</head>
                    <p>(8xix) Item, qui contra aliquem falsum tulerit testimonium in aliquibus causis, si sit publicum vel fama.</p>
                </div>
                <div>
                    <head>Capitulum 8xx</head>
                    <p>(8xx) Item, falsarii litterarum nostrarum et nostrorum successorum, vel nostri et ipsorum vicariorum et officialium, et etiam falsarii litterarum domini nostri papae.</p>
                </div>
                <div>
                    <head>Capitulum 8xxi</head>
                    <p>(8xxi) Item, maledici, hi qui contra Deum vel aliquem sanctum, maxime qui contra beatam virginem Mariam, linguam blasphemam laxaverint.</p>
                </div>
                <div>
                    <head>Capitulum 8xxii</head>
                    <p>(8xxii) Item, exercentes maleficia in matrimoniis vel ligamenta, si sit publicum vel fama.</p>
                </div>
                <div>
                    <head>Capitulum 8xxiii</head>
                    <p>(8xxiii) Item, committentes vitium carnale contra naturam, si est publicum vel fama.</p>
                </div>
                <div>
                    <head>Capitulum 8xxiv</head>
                    <p>(8xxiv) Item, qui per vim violaverint vel cognoverint aliquam mulierem carnaliter, si sit publicum vel fama.</p>
                </div>
                <div>
                    <head>Capitulum 8xxv</head>
                    <p>(8xxv) Item, tenentes ad restitutionem decimarum vel primitiarum et aliarum obligationum seu subtractorum sive illicite adquisitorum, excedentium summa viginti solidorum.</p>
                </div>
                <div>
                    <head>Capitulum 8xxvi</head>
                    <p>(8xxvi) Item, et excommunicari a canonibus vel constitutionibus provincialibus vel synodalibus maiori excommunictione.</p>
                </div>
                <div>
                    <head>Capitulum 8xxvii</head>
                    <p>(8xxvii) Item, et violantes seu frangentes vota.</p>
                </div>
                <div>
                    <head>Capitulum 8xxviii</head>
                    <p>(8xxviii) Item, si consanguinei vel affines contrahunt matrimonia infra gradum prohibitum.</p>
                </div>
                <div>
                    <head>Capitulum 8xxix</head>
                    <p>(8xxix) Item, si baptizatus et is qui illum suscipit de baptismo, vel idem baptizatus et ipsius suscipientis filii et uxor prius cognita carnaliter, aut suscipiens et baptizati pater vel mater matrimonium contraxerint, aut alias inter eos perpetrabitur seu commiscetur fornicatio sive adulterium.</p>
                    <p>Et quod de suscipiente dictum est, idem fiat de baptizante.</p>
                </div>
                <div>
                    <head>Capitulum 8xxx</head>
                    <p>(8xxx) Et quod praedictum est in casibus proxime dictis, idem servetur inter confirmantes, seu fronte crismatos, et illos ad hoc tenentes.</p>
                </div>
                <div>
                    <head>Capitulum 8xxxi</head>
                    <p>(8xxxi) Item, matrimonia clandestina contrahentes.</p>
                </div>
                <div>
                    <head>Capitulum 8xxxii</head>
                    <p>(8xxxii) Item, portantes arma ferrea et lignea Sarracenis et alias res prohibitas.</p>
                </div>
                <div>
                    <head>Capitulum 9</head>
                    <p>(9) Quod rectores pro tricesima parte bonorum dimittant in morte tredecim solidos episcopo.</p>
                    <p>Item, licet in signum universalis dominii dominus Petrus et dominus Franciscus, bonae memoriae praedecessores nostri, retinuerint videlicet dominus Petrus decimam partem, et dictus dominus Franciscus tricesimam partem bonorum rectorum nostrae dioecesis Dertusensis, quae habent tempore mortis ipsorum, ut in constitutione ipsius domini Petri, quae incipit Item, statuimus et ordinamus quod rectores ecclesiarum parochialium, etc. [10], et in constitutione dicti domini Francisci, quae incipit Item, quamvis dominus Petrus, bonae memoriae, etc. [11] latius continetur, verum cum fuerimus veraciter informati quod dicti rectores, reputantes dictam tricesimam partem etiam nimis magnam, non curabant reservare bona eorum, itaque tempore mortis ipsorum nulla vel pauca bona inveniebantur, multaeque propterea piae et laudabiles ordinationes ultimae ipsorum rectorum tollebantur et tolluntur.</p>
                    <p>Idcirco nos, ad supplicationem rectorum nostrae dioecesis, volentes eis facere gratiam specialem, de consilio et assensu praefati nostri capituli, tricesimam partem retentam per praedictum praedecessorem nostrum revocamus, et eam reducimus ad id, videlicet, quod nos et successores nostri habeamus tantum a quolibet dictorum rectorum et eorum successorum, et de bonis ipsorum mortis tempore eorumdem, tredecim solidos monetae currentis in locis seu villis ecclesiarum rectorum praedictorum, quos tredecim solidos, in signum universalis dominii, nobis et nostris successoribus retinemus.</p>
                    <p>In aliis autem dictas constitutiones memoratorum praedecessorum nostrorum volumus in suo robore permanere.</p>
                </div>
                <div>
                    <head>Capitulum 10</head>
                    <p>(10) Quod rectores possint ordinare in sua ecclesia capellaniam et anniversarium, et in ecclesia sepeliri.</p>
                    <p>Denique, ad honorem ecclesiarum nostrae dioecesis Dertusensis et rectorum earumdem, qui modo sunt vel pro tempore fuerint, ordinamus, de consilio et assensu dicti nostri capituli, quod si quis dictorum rectorum ordinare voluerit in sua ecclesia capellaniam perpetuam aut perpetuum anniversarium, liceat hoc sibi, dum tamen capellaniam dotet ad minus de quindecim libris perpetuis, et dictum anniversarium saltem de decem solidis censualibus perpetuis.</p>
                    <p>Et valeat, si voluerit, in ipsa ecclesia, absque contradictione qualibet, sepeliri in pavimento eiusdem, sine tumulo aut vaso vel aliquo opere alio.</p>
                    <p>Exsecutores autem bonorum vel heredes illorum rectorum qui ibi sepulti fuerint teneantur et compellantur ipsius ecclesiae pavimentum propter huiusmodi sepulturam corruptum sive destructum reficere competenter.</p>
                </div>
                <div>
                    <head>Footnotes</head>
                    <p>[1] From praesertim defunctorum in parentheses</p>
                    <p>[2] From Quoniam in quotation marks</p>
                    <p>[3] From Quoniam in quotation marks</p>
                    <p>[4] Ad haec in quotation marks</p>
                    <p>[5] From Ad haec in quotation marks</p>
                    <p>[6] From Quamvis in quotation marks</p>
                    <p>[7] From Quoniam in quotation marks</p>
                    <p>[8] Ed. secumdum</p>
                    <p>[9] From Quoniam in quotation marks</p>
                    <p>[10] From Item in quotation marks</p>
                    <p>[11] From Item in quotation marks</p>
                </div>
            </div>
        </body>
    </text>
</root>
