<?xml version="1.0" ?>
<root>
    <teiHeader>
        <fileDesc>
            <titleStmt>
                <title/>
                <recordID>Record ID: 0547</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage/>
            <languageNote/>
            <langUsage/>
            <creation>
                <origDate/>
                <dateNotes/>
                <origPlaces/>
                <diocese>Sodor</diocese>
                <province>[Holy See]</province>
                <country/>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain/>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>incipit</head>
                <p>Hae sunt additiones additae per venerabilem patrem Dominum Willielmum Russell Sodorensem episcopum una cum toto clero Manniae, anno Domini millesimo tricentesimo quinquagesimo in ecclesia Sancti Michaelis Archangeli, septimo Kalendas Martii.</p>
            </div>
            <div>
                <head>001</head>
                <p>(1) Ad pastorale spectat officium circa statum ecclesiarum et animarum salutem pastori provido commissarum curam impendere pervigilem, ut de grege sibi commisso rationem redditurus, de talento sibi credito lucrum reportare valeant indeficiens.</p>
                <p>Inde est quod ex his quae ab antiquis patribus prius statuta sunt, quaedam ad praesens ad memoriam revocamus, pauca de novo ad haec adiicientes, ne regimen commissum sub dissimulatione (quod absit) negligere videamur.</p>
                <p>Cum regimen animarum sit ars artium et sancta et salubris est operatio pro defunctis exorare; imprimis deliberato cleri nostri consilio, duximus statuendum ut quotiescunque aliquis rector, vicarius, vel capellanus ecclesiae nostrae Manniae vel aliqua alia honesta persona, orationum nostrarum suffragiis commendata, et ad similia suffragia commendata et nobis obligata ab hoc saeculo migrare contigerit, ad locum et diem sepulturae eius, omnes alii superstites, absque quocunque figmento vel colore, conveniant, et defuncto corpori congruum honorem impendant.</p>
                <p>Et si poterint, singuli missas celebrare faciant cum aliis suffragiis ad hoc consuetis.</p>
                <p>Et ab ipso die sepulturae eius quilibet praedictorum triginta missas sine morae dispendio, per se seu per alium faciat celebrari, et triginta diebus proxime sequentibus, officium defunctorum cum novem lectionibus et consuetis psalmis sine dierum interruptione per quemlibet superstitem continue decantetur, cum decenti devotione, iniungentibus nostris officialibus et decanis, ut de nostra ordinatione diligenter inquirant, ne quis inveniatur negligens vel remissus in praemissis.</p>
                <p>Et de quolibet dictam nostram ordinationem infra sexaginta dierum spatium a die sepulturae non persolvente poena dimidiae marcae levetur absque personarum exceptione per dictos officiales nostros, et de ipsa pecunia tot missas vel plures, si episcopus absens fuerit, in suarum animarum periculum faciant celebrari, responsuri episcopo cum ad partes venerit singulis praemissarum.</p>
            </div>
            <div>
                <head>002</head>
                <p>(2) De capellanis qui tenentur fidem Catholicam plebi exponere.</p>
                <p>Statuimus etiam quod omnes rectores, vicarii seu capellani in ecclesiasticis officiis constituti populo suo omnibus Dominicis diebus et festivis, Verbum Dei et fidem Catholicam et apostolicam firmiter et indesinenter exponant, et suos subditos in articulis fidei diligenter instruant, et ad informandum in lingua materna symbolum apostolorum moneant ipsos et adinducant, et suis liberis eandem fidem exponant et articulos doceant.</p>
                <p>Item statuimus quod ecclesiastica sacramenta de devota reverentia celebrentur, sub certa forma a sanctis patribus in scripturis tradita, quam formam Catholica fide approbatam, nullus audeat in aliquas novitates commutare, et summopere praecaventes ne vinum quo celebretur sit corruptum, vel in acetum commutatum, et quod potius sit rubrum quam album.</p>
                <p>In albo tamen bene conficitur sacrum, et non de aceto, cum in aceto mutatur omnes substantiales vires vini amisit.</p>
                <p>Et aqua in tam modica quantitate apponatur, ut non vinum ab aqua sed aqua a vino absorbeatur.</p>
                <p>Hostia de frumento sit rotunda, et integra et sine macula, quia agnus extitit sine macula, et os non fuit comminutum ex eo.</p>
                <p>Unde versus:</p>
                <p>Candida triticea tenuis non magna rotunda</p>
                <p>Expers fermenti non mixta sit hostia Christi</p>
                <p>Inscribatur aqua non cocta, sed igne fit assa.</p>
                <p>Renovetur hostia infirmis danda singulis Dominicis diebus, et ponatur in loco honesto, scilicet in pixide ad hoc deputato corporali cooperto, et nusquam sine corporali recondatur.</p>
                <p>Aliis autem diebus ex necessitate poterit innovari.</p>
                <p>Et quando conficiuntur plures hostiae, habeat conficiens intentionem ad omnes et non ad unam solam.</p>
                <p>Et ipsis sacerdotibus firmiter iniungimus ut sacrosanctum conficiendo damnabiliter non se ingerant quamdiu sentiant se in quacunque macula mortali irretitos.</p>
            </div>
            <div>
                <head>003</head>
                <p>(3) De reparatione cancelli et navis ecclesiae.</p>
                <p>Item statuimus ut ecclesiae parochiales et coemeteria earum pro modo facultatum parochianorum per ipsos parochianos, et cancelli per rectorem in omnibus necessariis honeste construantur; et altaria de ornamentis, libris et lumine, calice argenteo vel aureo, non ligneo nec vitreo nec aereo, sed de solo argento vel auro, vel necessitate urgente de puro stanno, et aliis ornamentis disposite ornentur, et postea per episcopum consecrentur.</p>
                <p>Ecclesia vero, et omnia ornamenta illius, tam in libris quam in vestibus et aliis necessariis, munda et honesta, una cum fonte, chrismatorio, et loco in quo conditur sacramentum altaris, per vicarium ecclesiae propriis sumptibus diligenter custodiantur.</p>
                <p>Qui quidem vicarius de omnibus quae geruntur in ecclesia et eius ambitu, domino episcopo et eius ordinariis est rationem redditurus, et de lumine purificationis Beatae Mariae ubi rectores non resident.</p>
                <p>De quo lumine volumus quod ministrentur ecclesiis honeste in missis celebrandis, et fiant duo cerei ad elevationem sacramenti altaris, et cereus paschalis, quos nihilominus nolumus deficere in quacunque ecclesia nostrae dioecesis ad illud in festivis diebus.</p>
                <p>Et si illud ad hoc non sit sufficiens, rector apponat ut in statutis praedecessorum nostrorum continetur.</p>
                <p>Item statuimus quod nulla ecclesia, sive oratorium sine consensu nostro in nostra dioecesi construatur, vel constructa sine nostra auctoritate divina aliqua temeritate celebrentur, quin potius secundum canones profanantur.</p>
            </div>
            <div>
                <head>004</head>
                <p>(4) De aedificio in solo ecclesiae.</p>
                <p>Item quod quaelibet parochialis ecclesiae rector habeat mansionem prope se honeste constructam in qua episcopus, archidiaconus, et eorum ordinarii recipi valeant, et procurari.</p>
                <p>Et maxime in ecclesiis, domibus exemptis, appropriatis iurisdictione ordinariorum infra annum debere fieri a die publicationis praesentium, tam in expensis rectorum quam vicariorum solventium procurationes pro rata suarum portionum.</p>
                <p>Et ad hoc ipsi rectores et vicarii compellantur, per sequestrationes fructuum beneficiorum suorum tempore praefixo revoluto.</p>
            </div>
            <div>
                <head>005</head>
                <p>(5) De clericis extraneis et aliunde venientibus.</p>
                <p>Frimiter praecipiendo inhibemus sub interminatione anathematis ut nullus sacerdos alienae dioecesis ad nostram veniens, inibi residentiam praesumat facere, vel cuiquam ad celebrandum pro vivis vel defunctis se ibidem obligare, nisi prius nobis vel nostris ordinariis in nostra absentia honeste et rite pervenerit, ostendens nobis vel nostris deputatis instrumenta publica vel testes idoneos de veritate suae ordinationis et conversationis.</p>
                <p>Et quia nolumus poena istius statuti ligari ignorantes decrevimus vicarios sacerdotes ad quos tales declinaverint, eis ostendere praesens statutum, et certificare debere, ne de praemissis se ignorantia excusent.</p>
                <p>Hoc idem statuimus de quaestoribus aliunde venientibus, ut non admittantur sine nostris literis specialibus et commendatitiis in quacunque parte nostrae dioecesis, sub poena decem solidorum sterlingorum.</p>
                <p>Et si nostri vicarii negligentes inveniantur in ostensione nostri praesentis statuti facienda praemissis personis infra octo dies postquam ad eos pervenerint, suspendantur a divinis, quousque congrue satisfaciant de negligentia et violatione nostri mandati, his adicientes ut clerici, maxime in sacris ordinibus constituti, nisi causa peregrinationis, vel alia urgente necessitate non in tabernis comedant aut ultra unam vicem stantes bibant, nec intersint publicis morando potationibus aut societatibus, vel aliis ioculationibus utendis locis publicis.</p>
                <p>Quod si fecerint ab ingressu ecclesiae et divinis extunc se noverint virtute istius constitutionis fore suspensos per tres menses sequentes, nisi nobis vel ordinariis nostris de tali transgressione reatum suum infra dictum tempus ostenderint, et congruam poenam inde peregerint.</p>
            </div>
            <div>
                <head>006</head>
                <p>(6) Poena absentium ab ecclesiis diebus Dominicis.</p>
                <p>Item statuimus ut in qualibet parochiali ecclesia pronuntietur  parochianis ut de qualibet domo vir vel mulier vel uterque eorum quolibet die Dominica veniant ad ecclesiam audituri divina et praecepta ecclesiae, nisi rationabiliter sint excusandi, quam excusationem non requisiti ostendant rectori vel eius vices gerenti, in primo suo adventu ad eandem, sicuti catholicam voluerint evitare ultionem, et nihilominus pro qualibet transgressione levetur poena trium solidorum et quatuor denariorum de quolibet qui consuetudinarie sic se absentando subtraxerit a proprio ovili ut inter existentes ibi adhibeatur omnis humanitas, prout tangitur in concilio Lugdunensi De immunitate ecclesiarum, capitulo Domum tuam decet sanctitudo, libro sexto.</p>
            </div>
            <div>
                <head>explicit</head>
                <p>Expliciunt additiones Willelmi Russell.</p>
            </div>
        </body>
    </text>
</root>
