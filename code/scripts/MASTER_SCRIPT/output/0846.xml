<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Limassol</title>
                <recordID>0846</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1298</origDate>
                <dateNotes/>
                <origPlace>Limassol</origPlace>
                <diocese>Limassol</diocese>
                <province>Nicosia</province>
                <country>Cyprus</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 846</p>
                <p>Year: 1298</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: part of Synodicum Nicosiense, compiled ca. 1340 with some later additions</p>
                <p>Place: Limassol</p>
                <p>Diocese: Limassol</p>
                <p>Province: Nicosia</p>
                <p>CountryModern: Cyprus</p>
                <p>Latitude: 34.666667</p>
                <p>Longitude: 33.033333</p>
                <p>PlaceNotes: Raised to Archbishopric in 1197; then known as Nimocium/Nemosia</p>
                <p>Classification: Provincial</p>
                <p>IssuingAuthority: GÃ©rard de Langres</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Schabel, Synodicum Nicosiense, 186-207</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Concilium Nimociense.</p>
                    <p>Anno MCCXCVIII.</p>
                    <p>Incipiunt constitutiones sacri provincialis concilij celebrati apud Nimocium per reverendos patres dominos Gerardum, archiepiscopum Nicosiensem, Nicolaum Paphensem, Berardum Nimociensem, episcopos, episcopo Famagustano tunc in remotis agente.</p>
                    <p>Anno Domini MCCXCVIII, vigesima secunda die Septembris.</p>
                    <p>Gerardus, Dei et apostolicae sedis gratia archiepiscopus Nicosiensis, dilectis in Christo universis ecclesiarum ministris per Cypri provinciam constitutis, salutem et paternae caritatis affectum.</p>
                    <p>Quia labilis est humana memoria, idcirco ut quae ad aedificationem pertinent et doctrinam fortius et firmius observentur, si fuerint scripturae officio animis impressa quia quae solo capiuntur auditu potest ex facili solicitudo superveniens exsufflare [1], nos praecepta provincialia, ut melius sciantur, sanius intelligantur, et sine calumnia firmius et efficacius observentur, per hanc nostram scripturam volumus plenius declarare.</p>
                </div>
                <div>
                    <head>Capitulum 1</head>
                    <p>(1) De Baptismo.</p>
                    <p>In virtute Domini nostri Iesu Christi districte praecipimus sacerdotibus et clericis universis quatenus cum honore et reverentia et devotione debita singula ecclesiastica sacramenta, utpote Baptismum, Poenitentiam, Eucharistiam, etc., populo exhibeant, et ut reverenter a subditis et devote suscipiantur, ab iis saepius in ecclesiis instruantur, dictos subditos ad monentes ut singulis diebus Dominicis in parochiali ecclesia conveniant praecepta ecclesiastica audituri.</p>
                    <p>In baptismo vero adhibeatur discretio et cautela, et maxime in forma verborum, quae talis est: P. Ego te baptizo in nomine Patris, et Filii, et Spiritus sancti, amen. [2]</p>
                    <p>Et licet a solis sacerdotibus infantes debeant baptizari, tamen cum mortis vel infirmitatis maxima necessitas ingruerit, alii clerici et laici, nisi adsint presbyteri, et etiam pater vel mater, si aliae personae defuerint, parvulis exhibeant sacramenta, ter mergentes in aqua et non in alio liquore, dicentes praedictam formam.</p>
                    <p>Et si laicus nesciat Latinum, sententiam praedictorum verborum in suo vulgari dicat P: Io te baptizo ou nom dou Pere, et dou Fis, et dou saint Esperit, amen, [3] vel in alio idiomate suo.</p>
                    <p>Cum vero contigerit puerum ab alio quam a sacerdote baptizari, deferatur presbytero ad chrismandum, qui primitus diligenter inquirat, antequam ipsum chrismate liniat, quod dictum vel factum fuerit.</p>
                    <p>Et si praemissam formam invenerit observatam, ipsum chrismet, alioquin sub praedicta forma ipsum baptizet.</p>
                    <p>Si vero probabiliter dubitetur de aliquo an fuerit baptizatus, baptizetur dicendo, Ego non rebaptizo te puer, sed si non es baptizatus, ego baptizo te, [4] etc., ut prius.</p>
                </div>
                <div>
                    <head>Capitulum 2</head>
                    <p>(2) De fontibus sacratis.</p>
                    <p>In ecclesiis in quibus de consuetudine baptizatur, fontes fiant lapidei et honesti, et ad sortilegia vitanda claves fontium penes sacerdotes sint.</p>
                    <p>Pro eadem causa, chrisma et oleum similiter sub clavibus observentur.</p>
                    <p>Ad levandum de fonte infantem, tres patrini tantum utriusque sexus admittantur, videlicet duo viri et una mulier cum masculus baptizatur, et e contra duae mulieres et unus vir cum femina baptizatur, qui doceant puerum aut docere faciant tempore suo Pater noster et Credo in Deum.</p>
                    <p>Et hoc omnibus patrinis post baptismum a sacerdotibus injungatur.</p>
                    <p>Item, propter vitanda pericula praecipimus ne baptismus periculose differatur-- et frequenter a sacerdotibus populo hoc praedicetur-- et ne parvuli a parentibus vel nutricibus in lectis aliquatenus, sed diligenter in cunabulis collocentur.</p>
                    <p>Et quia quaedam nefandae mulieres consueverunt proprios filios projicere, communiter instruantur ut, si quandoque istud-- quod absit-- contigerit, in signum baptismi non suscepti iuxta projectos, sal apponatur vel in collo ligetur.</p>
                    <p>Item, statuimus ut sacerdotes patrinos et matrinas instruant quod ipsi vel filii sui vel filiae non poterunt cum persona levata matrimonialiter copulari, et hoc filiis suis et filiabus saepissime protestentur.</p>
                </div>
                <div>
                    <head>Capitulum 3</head>
                    <p>(3) De confirmatione.</p>
                    <p>Volumus quod presbyteri saepe moneant populum suum ut, si adulti fuerint confirmandi, prius confiteantur peccata sua, et postmodum confirmentur.</p>
                    <p>Pueri vero qui intelligere possunt ad Confirmationem veniant.</p>
                    <p>Si vero de aliquo, an confirmatus sit, dubitetur, et nulla possit haberi super hoc certitudo, confirmetur sicut superius dictum est de baptismo.</p>
                    <p>Et dicant laicis saepius sacerdotes quod istud non negligant sacramentum, cum in susceptione ipsius gratia roboretur.</p>
                </div>
                <div>
                    <head>Capitulum 4</head>
                    <p>(4) De confessionibus.</p>
                    <p>In confessionibus magnam adhibeant diligentiam sacerdotes, et confessiones audiant in ecclesia ut ab omnibus valeant intueri.</p>
                    <p>Et ubi non erit ecclesia, utputa in casali, non in camera vel gardaroba, sed in capella, si fuerit, vel in palatio, seu in alio loco non suspecto, nisi necessitas aliud suaderet, usitata peccata diligenter inquirendo et eorum circumstantias, puta locum, dignitatem, scientiam, ordinem, votum, et aetatem.</p>
                    <p>Si enim in loco sacro perpetratum fuerit peccatum, vel si aliquis dignitatem habens ut praelatus [5], vel scientiam ut clericus [6], vel ordinem ut subdiaconus, diaconus, et sacerdos [7], vel votum ut religiosus [8], vel aetatem ut senex, cum sit venus in sene ridiculosa [9] peccatum perpetraverit, tunc est major et gravior poenitentia injungenda.</p>
                    <p>Et sic de aliis circumstantiis quae peccatum aggravant decernimus faciendum.</p>
                    <p>De gravioribus vero peccatis et inusitatis, et qualiter viri contractant cum uxoribus suis, nullatenus quaerant.</p>
                    <p>Et si peccatum carnale fuerit, puta luxuria, gulositas, et his similia, jejuniis, disciplinis, et peregrinationibus poenitens castigetur.</p>
                    <p>Si autem spirituale fuerit, ut superbia, ira, acedia, invidia, avaritia, odium, et his similia, tunc poenitenti orationes devotae, eleemosynae, obedientia, et alia quae ad humilitatem faciunt injungantur.</p>
                    <p>Ita tamen quod injungens arbitretur provide nihilominus et discrete, juxta qualitatem delinquentis et quantitatem delicti, ut, tam pro peccatis camis quae videntur esse minora, quam pro spiritualibus quae majora sunt, major poenitentia injungatur.</p>
                    <p>Nequaquam autem confitentes, et praecipue mulieres, intueantur faciem confessoris, nec confessor faciem confitentis.</p>
                    <p>Et ut omnia peccata integra confiteantur, in spiritu lenitatis hortentur, non dimidiando vel alteri confessori partem alteram reservando.</p>
                    <p>Admoneant etiam ne erubescant soli homini confiteri quod teste Deo committere praesumpserunt, pro quibus coram ipso et sanctis omnibus et daemonibus et malis hominibus damnabuntur, si aliquid voluerint occultare.</p>
                    <p>[10] Volumus et statuimus, sicut hactenus observatum est, quod majora peccata ad archiepiscopum et episcopos in suis dioecesibus reserventur, ut sunt: homicidia, sacrilegia, peccata contra naturam, incestus-- ut est cum consanguineis vel monialibus commisceri, stupra virginum, injectiones manuum in parentes, suffocationes parvulorum, perjuria, incendia, restitutio ablatorum et illegitime acquisitorum [11]; falsarii episcopalis sigilli seu ejus curiae, defloratores virginum, stupratores viduarum, raptores mulierum, votorum fractores, venefici, qui in mortem conjugis est machinatus, luxuriam in ecclesia committens, coiens cum Iudaea vel Saracena, coiens cum ea quam baptizavit vel cujus confessionem audivit, celebrans in altari non consecrato vel sine sacris indumentis, celebrans non jejenus.</p>
                    <p>Absolutiones excommunicationum, quae excommunicationes solent in Ramis palmarum per totam provinciam recitari, quasque multi ignorare se dicebant, singulis diebus Dominicis Nicosiae mandavimus publicari.</p>
                    <p>Et sunt hae: Nos denunciamus excommunicatos omnes haereticos, quocumque nomine censeantur, [12] et receptatores seu defensores eorum.</p>
                    <p>Item, omnes illos qui faciunt statutum contra libertatem ecclesiae vel jam factum faciunt observari.</p>
                    <p>Item, omnes illos qui deferunt arma, victualia, et quascumque alias merces Saracenis.</p>
                    <p>Item, usurarios manifestos [13].</p>
                    <p>Item, sortilegos et divinos, coavetos et coavetas, et cantatrices in funeribus defunctorum sive in ecclesia sive in coemeteriis seu alibi.</p>
                    <p>Item, illos qui publice tenent ludum taxillorum in domibus suis.</p>
                    <p>Item, omnes cursarios et piratas et receptatores eorum, sive in terra sive in mari.</p>
                    <p>Item, illos omnes qui non permittunt sclavos sive sclavas sine suo praejudicio baptizari volentes.</p>
                    <p>Item, omnes illos qui clandestine contrahunt seu contrahi faciunt matrimonia vel sponsalia, vel fieri procurant.</p>
                    <p>Item, omnes illos qui non solvunt seu solvi faciunt integre et plene, ecclesiis quibus tenentur, decimas de omnibus possessionibus, animalibus, appaltis, caeterisque redditibus, et qui inde tollunt semen, expensas, seu angarias ante decimam persolutam, vel qui solvunt de viliori, vel aliquam fraudem adhibent in solvendo, et qui semel in anno non veniunt vel mittunt ad reddendam legitimam super dicta decima rationem.</p>
                    <p>Item, omnes illos qui semel in anno non veniunt ad confitendum peccata sua omnia proprio sacerdoti, et qui saltem semel in anno non recipiunt Eucharistiae sacramentum, nisi de consilio superioris duxerint abstinendum.</p>
                    <p>Item, omnes illos qui violentiam inferunt ecclesiis, et eorum consiliarios, et consentientes iisdem.</p>
                    <p>Item, omnes illos qui, dimissis propriis uxoribus suis, tenent focarias seu concubinas manifeste, et vice versa uxores quae, dimissis propriis viris, adhaerent suis adamatoribus aut ribaldis.</p>
                    <p>Item, omnes illos qui invadunt res seu possessiones in quarum possessione fuit ecclesia, seu qui invasoribus favent.</p>
                    <p>Item, omnes illos qui naufragantes impediunt et eorum bona diripiunt.</p>
                    <p>Item, omnes apostatas nostrae dioecesis, masculos et feminas, qui scilicet dimisso et abjecto habitu religionis, saeculariter viventes, ad saeculum sine licentia ecclesiae redierunt. [14]</p>
                </div>
                <div>
                    <head>Capitulum 5</head>
                    <p>(5) De confessoribus et poenitentiis injungendis.</p>
                    <p>Interroget etiam confitentem si de peccatis praeteritis poeniteat et utrum habeat propositum non peccandi de caetero mortaliter, sine quo non est ei poenitentia injungenda nec absolutio facienda, cum nec facta proficiat in his casibus, sed consilium dandum, scilicet ut faciat quidquid boni poterit interim, ut Deus illustret ad poenitentiam cor illius.</p>
                    <p>Secundum quantitatem culpae et possibilitatem confitentis poenitentiae quantitas debet esse, ne facilitas veniae delinquendi provocet incentivum, vel in desperationem mittat austeritas confessorum.</p>
                    <p>In rapina, furto, usura, fraudulentis emptionibus et venditionibus et aliis dolosis contractibus, et in iis quae in ludo per fraudem, vel ab illis qui detentores non domini sunt infideliter acquiruntur, confessor diligens insistat ut restitutionem damni faciendam praecipiat confitenti, quoniam non dimittitur peccatum nisi restituatur ablatum, si facultas adsit.</p>
                    <p>Si vero per inopiam ad tempus excusetur, indicenda est restitutio, si quando ad fortunam venerit pinguiorem.</p>
                    <p>Injuriam passo, si appareat, vel ejus legitimo heredi, est semper restitutio facienda, alioquin juxta arbitrium superiorum quod restituitur est in piis usibus convertendum.</p>
                    <p>Ad confessiones faciendas saepius subditos moneant et inducant, nec perquirant cum quibus personis peccatum commissum fuerit nominatim.</p>
                    <p>Dicantque eis saepius capellani quod, licet saepe confiteri sit eis saluberrimum, ad minus tamen in anno semel est necessarium et praeceptum.</p>
                </div>
                <div>
                    <head>Capitulum 6</head>
                    <p>(6) De sacramento altaris.</p>
                    <p>Et primo, de linteaminibus.</p>
                    <p>Quoniam specialis reverentia circa sacramentum altaris est adhibenda, volumus ut in quolibet altari in quo celebrantur Divina sint ad minus tria linteamina, munda et benedicta, quae laventur quater in anno, scilicet in Natali, in Pascha, in Assumptione beatae Mariae virginis, et in festo omnium Sanctorum.</p>
                    <p>De corporalibus.</p>
                    <p>Corporalia vero mundissima sint et honesta, et semel in mense, et a presbyteris vel diaconibus, quoties necesse fuerit, abluantur et aqua in piscinam jactetur.</p>
                    <p>Sed si fuerint infiisa vel intincta sanguine Domini nostri Iesu Christi, extunc cum eis minime celebretur, sed in sacrario cum reliquiis reponantur.</p>
                    <p>Nec ille cui contigerit prius accedat ad altare donec per nos vel vicarium nostrum, sive ab ordinario suo, poenitentiam receperit competentem.</p>
                    <p>De calcibus.</p>
                    <p>Calices mundi sint et integri et argentei, et tersoria quibus presbyteri post communionem manus tergunt sint candida et honesta, et semel in mense quolibet abluantur, vel saepius, si opus fuerit.</p>
                    <p>De ampullis.</p>
                    <p>Ampullae ad opus vini et aquae sint mundae et integrae, et continue coopertae, propter muscas et araneas et alia pericula evitanda.</p>
                    <p>De pyxidibus.</p>
                    <p>Pyxides autem in quibus ad opus sacramenti hostiae servantur mundae sint et clausae teneantur ne a ligni vermibus sint corrosae.</p>
                    <p>De indumentis sacerdotum.</p>
                    <p>Indumenta vero sacerdotum vel aliorum ministrorum abluantur saepius et decenter parentur.</p>
                    <p>Et si inhonesta fuerint, aut nimis vetera, in eis nullatenus ministretur.</p>
                    <p>Et clericus serviens ad altare superpellicium semper habeat candidum et honestum, et tonsuram habeat decentem et coronam.</p>
                    <p>De Sacerdotibus.</p>
                    <p>Caveant sacerdotes ne stolam, manipulum, vel amictum dimittant, sed omnibus ornamentis induti reverenter ad altare accedant, dictis prius Matutinis canonicis atque Prima.</p>
                    <p>Cum vero omnia quae dicuntur iri Missa cum devotione et intentione debita sint dicenda, tum maxime tota diligentia est adhibenda cum venitur ad verba quomm virtute conficitur sacramentum:</p>
                    <p>Hoc est enim Corpus meum.</p>
                    <p>Hic est enim Calix sanguinis. [15]</p>
                    <p>Praecipimus praeterea sacerdotibus universis quod, quando voluerint celebrare, ponant hostiam mundam in integram in patena, et vinum et aquam in calice, et tergant calicem tali modo quod, aqua vel vino in extremitatibus ipsius remanentibus, corporalia non valeant maculari.</p>
                    <p>Et si contigerit, quod absit, quod in confectione sacramenti vinum et aqua deessent in calice ob negligentiam ministrantis, statim apponantur, et appositis, ut omnis dubitatio et opinio disputantium amputetur, sacerdos caute reincipiat:</p>
                    <p>Te igitur clementissime Pater, [16] non inclinando se ad altare ut prius, nec elevando manus, sed verba canonis continue proferendo secrete, et signa super sacrificium, ut celatius poterit, propter scandalum populi faciendo, nec elevet hostiam ad populum, si tamen prius ab ipso fuerat elevata.</p>
                    <p>Et sic perveniat ad illum locum: Simili modo posteaquam coenatum est, [18] ut sic appareat totum dictum et totum pariter consummatum, non accedendo amplius ad altare, donec per nos, vel vicarium nostrum, vel suum ordinarium, sibi poenitentia sit injuncta pro tanta negligentia, cum sit certum eum in hoc casu graviter deliquisse.</p>
                    <p>Item, si casu contigerit quod aranea vel musca vel aliquid reptile caderet in sanguinis sacramentum, tunc sacerdos in calice de stanno vel alio metallo mundo omnia illa sic clausa et bene cooperta in loco reliquiarum recondi faciat diligenter.</p>
                    <p>Unde praecipimus quod ad opus hujusmodi, si necesse esset, et ad tenendas reliquias et chrisma et alia quae ibi debent reponi, sacraria sive armaria in ecclesiarum parietibus habeantur.</p>
                    <p>Et quia indigne sumentes Eucharistiam judicium sibi manducant et bibunt, caveant sacerdotes ne peccatoribus notoriis eucharistiam administrent, seu illis de quibus constiterit quod peccata reliquerint confitentes.</p>
                    <p>Et notandum quod istud sacramentum corporis Christ nullo casu contingente administrari debet nisi a solo sacerdote.</p>
                </div>
                <div>
                    <head>Capitulum 7</head>
                    <p>(7) De Extrema unctione.</p>
                    <p>Volumus quod presbyteri subditos suos utriusque sexus a XIV annis et ultra ad sacramentum extremae unctionis recipiendum frequenter moneant et injurent, et cum periculum mortis seu gravis infirmitas evenerit, cum honore et debita reverentia infirmos inungant oleo infirmorum, solemnitatem debitam adhibentes.</p>
                    <p>Et licet istud sacramentum valeat iterari, non tamen in eadem infirmitate reiteretur.</p>
                </div>
                <div>
                    <head>Capitulum 8</head>
                    <p>(8) De oleo sacro.</p>
                    <p>De oleo vero sacro, sicut de chrismate, volumus ne in vasis vitreis teneatur propter periculum fractionis. Vasa vero in quibus tenebuntur sint munda, et cuilibet vasi proprius titulus inscribatur.</p>
                    <p>Volumus etiam quod per sacristam, seu per thesaurarium, vel alium qui habeat custodire in ecclesia cathedrali, non ministrentur praedicta, praeterquam subditis nostris omni suspicione carentibus et quorum interest habere praedicta.</p>
                </div>
                <div>
                    <head>Capitulum 9</head>
                    <p>(9) De clandestinis matrimoniis.</p>
                    <p>Quoniam clandestina matrimonia consueverunt mala plurima generare, volumus et mandamus quod matrimonium semper in facie ecclesiae, inter personas legitimas, et hora debita celebretur, extunc excommunicantes omnes qui matrimonia clandestina de caetero contrahere praesumpserint et qui talibus matrimoniis consilium vel auxilium dederint, et illorum absolutionem loci dioecesano episcopo reservamus.</p>
                    <p>Insuper clericos atque sacerdotes qui talibus matrimoniis clandestinis opem vel operam dederint ab officio et beneficio duximus suspendendos usque ad tempus a canone praefinitum.</p>
                    <p>Clandestina autem matrimonia intelligimus quae fiunt sine licentia priorum seu curatorum sponsi et sponsae, sive in eadem dioecesi sive habeant habitationes suas in diversis.</p>
                    <p>Cum autem de matrimonio inter aliquos fuerit prolocutum, seu contracta fuerint sponsalia, volumus quod in parochiali ecclesia sponsi et sponsae, tribus diebus Dominicis, publice et solemniter praedici debeant, dum sacra Missarum solemnia celebrantur, quod tales personae debent matrimonialiter copulari.</p>
                    <p>Et si quis sciat impedimentum quare contrahere non possint, surgat et dicat in publico et ad judicium veniat, fidem faciens de impedimento.</p>
                    <p>Sin autem, de caetero nullatenus audietur.</p>
                </div>
                <div>
                    <head>Capitulum 10</head>
                    <p>(10) De ordinibus.</p>
                    <p>Statuimus quod presbyteri qui non sunt oriundi de Cypro non admittantur in civitatibus vel dioecesibus istius provinciae ad celebrandum Divina ut sacerdotes.</p>
                    <p>Novimus enim et pro certo didicimus quosdam in sacris ordinibus constitutos, culpis propriis exigentibus, a praelatis suis excommunicationis vel suspensionis vinculo innodatos, cum litteris suae ordinationis ad peregrinas ubi sunt incogniti nationes migrasse et ibidem ausu temerario in susceptis ordinibus ministrasse, et nonnullos alios qui mentientes se promotos, cum non sint, cum falsis litteris nonnunquam ab indiscretis ecclesiae praelatis admissos fuisse, et ibidem de facto ministrasse ecclesiastica sacramenta, quod quam grave et ridiculosum sit, nullus sanae mentis ignorat.</p>
                    <p>Unde volumus quod nullus talium admittatur omnino, nisi sui ordinatoris vel successoris illius ostendat litteras omni suspicione carentes suscepti ordinis mentionem expressam et causam peregrinationis idoneam continentes, vel alias de bona vita et fama, et conversatione antiqua, et quod in terra de qua venit sacerdotio fungebatur in habitu saeculari faciat plenam fidem.</p>
                    <p>Alioquin tam recipiens quam receptus puniatur ad arbitrium concilii subsequentis.</p>
                </div>
                <div>
                    <head>Capitulum 11</head>
                    <p>(11) Quod clerici non sint officiales laicorum.</p>
                    <p>Prohibemus ne sacerdotes vel clerici, cujuscumque linguae vel nationis existant, justitiarii vel officiales aut baillivi laicorum existant, aut eorum officia exerceant, seu negotia gerant, per quae seu propter quae ad ratiocinia obligentur, ne occasione talis administrationis eorum personae impetantur vel impediantur seu eorum bona capiantur.</p>
                    <p>Quod si fecerint ab hac nostra prohibitione post quatuor menses, ab officio suspendimus et volumus manere suspensos et inhabiles ad habendum beneficium ecclesiasticum quousque per subsequens concilium, si meruerint, fuerit cum eis misericorditer dispensatum.</p>
                    <p>Quod si quis de caetero hoc attentare praesumpserit, ipso facto sententiam excommunicationis incurrat.</p>
                </div>
                <div>
                    <head>Capitulum 12</head>
                    <p>(12) De iis qui clericos capiunt.</p>
                    <p>Statuimus quod quicumque canonicum seu assisium alicujus ecclesiae cathedralis de provincia ista ceperit injuriosa captione, seu captum tenuerit, seu mutilaverit, vel capi seu mutilari mandaverit, usque in quartam generationem inclusive nullus de posteritate ejus recipiatur ad dignitatem vel canoniam, seu ad aliquid aliud ecclesiasticum beneficium.</p>
                    <p>Et qui tali scienter beneficium contulerit, conferendi potestate sit privatus et collatio ad concilium devolvatur, nec cum istis possit, vel debeat, nisi per sedem apostolicam dispensari, cujus potestatem cum debita reverentia volumus in omnibus esse salvam.</p>
                </div>
                <div>
                    <head>Capitulum 13</head>
                    <p>(13) De praedone vel praeda.</p>
                    <p>Statuimus et sacri approbatione concilii diffinimus quod loca in quibus possessiones, domus, aut res unam marcham argenti valentes ecclesiae aut personarum ecclesiasticarum captae, raptae, invasae, vel occupatae detinebuntur, nisi monitione praemissa reddantur vel recredantur, pro jure faciendo vel capiendo coram superiore suo, ecclesiastico subjaceant interdicto.</p>
                    <p>Et si forte alibi transferatur praedo vel praeda, ut aliquando comperimus esse factum, loco illo in quem facta est translatio subjacente denuo interdicto donec ibi fuerint vel praedo vel praeda primum interdictum nihilo minus in suo robore perseveret, et facta satisfactione laeso de damnis, et ecclesiae de interesse, evanescat interdictum sine alia solemnitate.</p>
                </div>
                <div>
                    <head>Capitulum 14</head>
                    <p>(14) De officio judicis.</p>
                    <p>Quoniam non quicquid officio judicis committitur juris necessitati subjicitur, sed habet judex discretus considerare quid deceat, liceat, vel expediat ut sic nec desit justitiae nec offendat justitiam, et aliquando petitur ab episcopo, seu ejus vicario, vel officiali-- ut puta in absolutionibus, et administrationibus sacramentorum, et dispensationibus, et caeteris consimilibus-- quod ipse ex officio suo faciat, quod aestimat ipse de jure fieri non debere et sana conscientia, sine offensa Dei et juris injuria, credit se non posse vel debere facere quod petitur ab eodem, evenit aliquando quod capiuntur domestici, familiares, et servientes eorum, aut consanguinei, aut propinqui, et sic non sine offensa Dei et bonorum virorum ignominia puniuntur indebite qui culpabiles non existunt, ne igitur talia vel similia de caetero attententur, sacro approbante concilio, praedicta et praedictorum singula prohibemus, in contrarium facientes, mandantes, et procurantes excommunicationis sententiam proferendo.</p>
                </div>
                <div>
                    <head>Capitulum 15</head>
                    <p>(15) Ut sacerdos debeat Missam celebrare.</p>
                    <p>Quoniam secundum canonicas sanctiones non alibi quam in locis Deo dicatis Missa debet aliquatenus celebrari nisi summa necessitas hoc exposcat, sacri approbatione concilii, sub poena suspensionis quam in contra facientes ferimus in his scriptis, prohibemus quod ubi habetur ecclesia nullus alibi Missam audeat celebrare nisi a sede apostolica aut ab episcopo loci habuerit licentiam specialem.</p>
                </div>
                <div>
                    <head>Capitulum 16</head>
                    <p>(16) De decimis ecclesiae persolvendis.</p>
                    <p>Contumacia non plene solventium decimas vel non computantium de iisdem exigit vel requirit ut sola praedecessorum nostrorum excommunicationis sententia per eos lata in non plene solventes decimas, seu etiam semel in anno ad plenum computantes, contenti non simus, sed ipsam quam multi vilipendere non formidant nostris constitutionibus renovando, juvare cogimur poenae adjectione vallatam, volentes itaque praedictam praedecessorum nostrorum sententiam in suo robore permanere ac ab omnibus et singulis in nostra provincia constitutis, inconcusse et inviolabiliter observari, quoniam funiculus triplex difficile rumpitur, sacri approbatione concilii excommunicamus omnes et singulos qui ecclesiis nostris debitas decimas absque deductione expensarum non solvunt, ut tenentur, de omnibus possessionibus, terris, animalibus, appaltis, et de aliis redditibus, seu qui de decimis per se vel per suos non reddunt, infra tempus consuetum, legitimam rationem, id est, a crastino Epiphaniae Domini, usque per totum Februarium, districte praecipientes ut quicumque in nostram praedictam sententiam inciderit, debitas decimas integre non solvendo, vel non reddendo debitam rationem sicut superius est expressum, extunc autoritate concilii nominatim denuncietur excommunicatus, ab omnibusque tanquam membrum putridum evitetur.</p>
                    <p>Domos etiam et maneria eorum, sive in civitatibus sive in casalibus in quibus habitabunt, usque ad satisfactionem plenariam seu velle dioecesani cui decima debetur, ecclesiastico supponimus interdicto.</p>
                </div>
                <div>
                    <head>Capitulum 17</head>
                    <p>(17) De iis qui seligunt sepulturam extra ecclesiam</p>
                    <p>Si de parochianis nostris aliquis apud aliam ecclesiam elegerit sepeliri, morte nunciata ipsius, duae tantum campanae pulsentur, et non plures, quia processio non vadit, sed sacerdos cum clerico, cruce, thuribulo, et aqua benedicta ad deferendum funus ad ecclesiam, ibique officio mortuorum expleto, modo debito et honesto sacerdos societ corpus cum clerico, ut superius expressum est, ad locum in quo sepeliri elegit. Nullusque canonicus, seu assisius, vel clericus de choro, pro sociando corpore, seu pro faciendo honore amicis, egrediatur ecclesiam vel dimittat, quia pro certo didicimus quod aliquando contentio orta est inter clericos et aliquos religiosos qui quandoque tollunt corpora in quibus jus non habent, et praeter haec ecclesiis nolunt restituere canonicam portionem.</p>
                    <p>Haec autem universa et singula, sicut superius sunt expressa, ac sacri concilii provincialis ad hoc specialiter congregati approbatione statuta, seu diffmita, vel etiam ordinata, ab omnibus integre, inconcusse, et inviolabiliter volumus et praecipimus observari, salva in omnibus et per omnia debita reverentia sedis apostolicae, mandantes sub poena excommunicationis quod nullus addere, detrahere, seu diminuere audeat vel praesumat, nisi quae per subsequens provinciale concilium visa fuerint salubria et etiam opportuna.</p>
                </div>
                <div>
                    <head>Explicit</head>
                    <p>Actum, lectum, et publicatum per nos, praedictum Gerardum, Nicosiensem archiepiscopum, apud Nimocium, in ecclesia majori, praesentibus praedictis fratribus et coepiscopis nostris, et caeteris bonis viris ad dictum concilium evocatis, ac etiam multis aliis probis viris.</p>
                    <p>Anno Domini millesimo ducentesimo nonagesimo octavo, die XXIII mensis Septembris.</p>
                    <p>In quorum omnium supradictorum testimonium et munimen sigillum nostrum praesenti scripturae duximus apponendum.</p>
                </div>
                <div>
                    <head>Footnotes</head>
                    <p>[1] 'quia quae solo capiuntur auditu potest ex facili solicitudo superveniens exsufflare' in parenthesis.</p>
                    <p>[2] 'Ego te baptizo in nomine Patris, et Filii, et Spiritus sancti, amen' in quotation marks.</p>
                    <p>[3] 'Io te baptizo ou nom dou Pere, et dou Fis, et dou saint Esperit, amen' in quotation marks.</p>
                    <p>[4] 'Ego non rebaptizo te puer, sed si non es baptizatus, ego baptizo te,' in quotation marks.</p>
                    <p>[5] 'ut praelatus' in parenthesis.</p>
                    <p>[6] 'ut clericus' in parenthesis.</p>
                    <p>[7] 'ut subdiaconus, diaconus, et sacerdos' in parenthesis.</p>
                    <p>[8] 'ut religiosus' in parenthesis.</p>
                    <p>[9] 'ut senex, cum sit venus in sene ridiculosa' in parenthesis.</p>
                    <p>[10] Quotation mark begins here.</p>
                    <p>[11] Quotation mark ends here.</p>
                    <p>[12] 'Nos denunciamus excommunicatos omnes haereticos, quocumque nomine censeantur,' in quotation marks.</p>
                    <p>[13] 'usurarios manifestos' in quotation marks.</p>
                    <p>[14] 'Item, omnes apostatas nostrae dioecesis, masculos et feminas, qui scilicet dimisso et abjecto habitu religionis, saeculariter viventes, ad saeculum sine licentia ecclesiae redierunt' in quotation marks.</p>
                    <p>[15] 'Hoc est enim Corpus meum. Hic est enim Calix sanguinis' in quotation marks.</p>
                    <p>[16] 'Te igitur clementissime Pater,' in quotation marks.</p>
                    <p>[17] 'Simili modo posteaquam coenatum est,' in quotation marks.</p>
                </div>
            </div>
        </body>
    </text>
</root>
