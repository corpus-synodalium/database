<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nottingham</title>
                <recordID>1661</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1334-07-13</origDate>
                <dateNotes/>
                <origPlace>Nottingham</origPlace>
                <diocese>Lincoln</diocese>
                <province>York</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Other</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1661</p>
                <p>Year: 1334</p>
                <p>Month: 7</p>
                <p>Day: 13</p>
                <p>Circa: None</p>
                <p>DatingNotes: None</p>
                <p>Place: Nottingham</p>
                <p>Diocese: Lincoln</p>
                <p>Province: York</p>
                <p>CountryModern: England</p>
                <p>Latitude: 52.95</p>
                <p>Longitude: -1.133333</p>
                <p>PlaceNotes: None</p>
                <p>Classification: Other</p>
                <p>IssuingAuthority: Henry Burghersh</p>
                <p>IssuingAuthorityAlt: None</p>
                <p>RegnalStart: 1320</p>
                <p>RegnalEnd: 1340</p>
                <p>Delegated: None</p>
                <p>ClassificationNotes: Statutes for consistory</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Wilkins, II, 571-74</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>HENRICUS, permissione divina Lincolniensis episcopus, dilecto in Christo filio officiali consistorii nostri Lincolniensis, salutem, et perpetuam memoriam rei gestae.</p>
                    <p>Legum et canonum providi conditores summis vigiliis aerumnis [1] et laboribus suis temporibus insudabant, ut cujuslibet iniquitatis et injuriae spurcitia reprobata, luceret in medio veritas non absconsa, per quam sic per eos studiosius [2] adinventam, et a suis posteris facilius intellectam, justitia cuilibet debita redderetur.</p>
                    <p>Quorum exempla corditer cupientes ut consistorium officialitatis nostrae Lincolniensis supradictae, ad quod omnes subditi nostri in multitudine confluunt copiosa, nedum debitis honoribus decoretur, sed etiam defectus maxime reperti in visitatione nostra, quam nuper per vos fieri fecimus, debite reformentur, quatenus personae dicti concilii secundum infrascripta in singulis suis gradibus distinctius regulatae, nostris utinam temporibus virtutum floreant incrementis, cuilibet passim justitiam celerem ministrantes, praesenti pagina duximus statuendum.</p>
                </div>
                <div>
                    <head>Capitulum 1</head>
                    <p>(1) Inprimis statuimus, quod officialis dicti concilii, et quilibet ejus praesidens utramque partem reverenter audiat et auscultet, ne si praepropere alteram partem assumpserit, suspectus merito judicetur, et cum partes hinc inde peroraverint in jura, si poterit, ipsas compleat et emendet, hinc inde dicta ponderans et dirimens aequa lance, et in singulis causis meram et simplicem justitiam faciat, atque puram, quatenus humana fragilitas patitur, omni favore et odio procul pulsis.</p>
                    <p>Idem vero officialis in singulis sessionibus praesentiam suam exhibeat personalem, nisi causa aliqua rationabili ipsum contigerit impediri.</p>
                    <p>In citationibus concedendis sit providus et discretus, cum omni cautela praecavens, ne quis vexetur indebite per easdem; in rescriptis, executionibus, et decretis, ac aliis officium suum concernentibus, se facilem praebeat et benignum; jura insuper, statuta, et consuetudines dicti concilii, quantum suae fragilitati permittitur, observet, et ab aliis ministris ipsius curiae quibuscunque firmiter et diligenter faciat observari.</p>
                </div>
                <div>
                    <head>Capitulum 2</head>
                    <p>(2) Examinator dicti concilii in principio admissionis suae juramentum praestet coram praesidente dicti concilii corporale, quod scil. [3] in officio suo nullum falsum scienter committet, veritatem a teste cum omni cautela, qua poterit, eliciet et assumet, singulas circumstantias, quae judicem monere poterint, a teste requirendo, et eas in scriptis cum causis scientiae cujuslibet dicti redigi faciendo, meram et simplicem justitiam faciat, quatenus humana fragilitas patitur, omni favore et odio procul pulsis; quodque jura, statuta, et consuetudines dicti concilii laudabiles firmiter observabit, et ab aliis secundum posse suum faciat observari.</p>
                    <p>Statuimus insuper, quod examinator quicunque dicti concilii se facilem reddat ad suum officium peragendum, nullatenus remissum, difficilem, aut nimium curiosum, nec ab eodem praetextu familiaritatis seu servitii se absentet, nisi licentia praesidentis petita et obtenta.</p>
                    <p>Item in responsionibus partium et procuratorum ad positiones seu interrogatoria claras recipiat, quantum poterit, responsiones, examinationes causarum non intermisceat, sed secundum ordinem admissionis testium examinentur protinus absque mora.</p>
                    <p>Item volumus et mandamus, ut omnis tollatur sinistra suspicio, quod examinator clericum habeat, qui sub eo dicta scribat testium et curiae; juretur modo consimili, quo sicut ipse, sic quod uterque possit alterius esse testis, quorum neuter dicta testium alicui facto nutu aut signo ante publicationem eorundem detegat seu revelet, seu in notitiam cujuspiam deducat sub debito juramenti.</p>
                </div>
                <div>
                    <head>Capitulum 3</head>
                    <p>(3) Item, quoniam multitudo onerosa nihil habet honesti, et praesidentes dicti concilii advocatos, et maxime procuratores absque delectu personarum etiam indistincte hactenus receperunt; statuimus et ordinamus, ut advocati dicti concilii bis senum numerum non excedant, nisi ex causa majori rationabili, et licentia officialis dicti concilii dictum numerum per duos habiles et sufficientes ad plus duxerit ampliandum: procuratores vero propter amplitudinem nostrae dioeceseos sexdecim sint in numero, et non ultra, nisi de jam admissis adhuc permiserit officialis nostri discretio regulata, de quorum omnium privatis conditionibus et scientia per eundem officialem nostrum inquiri volumus, ut quem ad dictum officium inhabilem invenerit et indignum, de dicto numero totaliter deleat et expellat.</p>
                    <p>Si vero aliquem in procuratorem vel advocatum dicti concilii assumi contigerit vel destrui propter numerum, vel ex causa alia approbata, officialis dicti loci, ad quem ipsorum creatio dignoscitur pertinere, admittendum tam in moribus, quam in scientia examinet diligenter; nullum admittens ad alterutrum officium supradictum, nisi cui tam mores, quam scientia ex laudabili testimonio suffragentur.</p>
                    <p>Nullus vero in advocatum dicti loci exnunc aliqualiter admittatur, nisi jura civilia et canonica per sex annos ad minus publice audierit in aliquo studio generali, et agitationi causarum per annum interfuerit, citra quod tempus per praesidentem dictae curiae nullus admittatur, nisi de nostra vel successorum nostrorum gratia speciali.</p>
                    <p>Procurator vero nullus de caetero fiat aut creetur, nisi per quatuor annos dictae scientiae vacaverit addiscendo, quodque in dicto concilio steterit secundum discretionem providam admittentis.</p>
                    <p>Caveat insuper officialis, ne de uno loco procuratores recipiat et admittat, sed de singulis archidiaconatibus, si habiles fuerint praesentati, maxime amplitudinem et indigentiam eorundem recipiat indistincte.</p>
                </div>
                <div>
                    <head>Capitulum 4</head>
                    <p>(4) Item procuratores seu advocati causas seu negotia non assumant, nec etiam persequantur aut occupent in eisdem, seu ea, quae in facto consistunt, inconsultis advocatis, proponant, nisi forte pro parte rea, et hoc per unicum solum diem, cum tractus ad consistorium subito venerit improvisus, sed tam advocati, quam etiam procuratores suis officiis et finibus sint contenti.</p>
                    <p>Cessent autem inter eos garrulae, contumeliae, rixae, convitia, et alia quaecunque inhonesta, ad quae si quis eorum processerit inconsulte, sic per officialem debite corrigatur, quod poena unius alios terreat similia perpetrare.</p>
                    <p>Advocati vero et procuratores curialiter et modeste in judicio postulent et allegent, reverentiam praebentes debitam praesidenti: uno electo negotio caeterae causae sileant, quousque praesidens eidem duxerit finem imponendum.</p>
                    <p>Nullus in alterius causa seu negotio postulet aut loquatur, nisi post allegationes perfectas partium praesidens ex causa aliquem decrevit audiendum; qui vero in praemissis quatuor casibus post tres monitiones officialis congruas repertus fuerit incorrigibilis, aut rebellis, ab usu officii sui in dicto concilio in perpetuum vel ad tempus maxime discretioni ejusdem officialis, et culpam hujusmodi suspendatur.</p>
                </div>
                <div>
                    <head>Capitulum 5</head>
                    <p>(5) Item statuimus, quod advocati et procuratores antiquiores sedes habeant in dicto concilio honorabiliores, et officiali propinquiores; caeteri vero secundum gradum suum, prout sunt priores et posteriores tempore, propius et remotius a judice collocentur; nullum non juratum inter eos aliqualiter admittentes.</p>
                </div>
                <div>
                    <head>Capitulum 6</head>
                    <p>(6) Item, ut inter advocatos et procuratores, seu saltem extraneos aliqua sit discretio, statuimus, quod advocati singuli in sessionibus saltem [4] epitogia talaria habeant et utantur.</p>
                </div>
                <div>
                    <head>Capitulum 7</head>
                    <p>(7) Item statuimus et ordinamus, quod quilibet in advocatum seu procuratorem dicti concilii admittendus in admissione sua juret, quod officium suum diligenter et fideliter exequatur, et quod factum in judicio non proponat, nisi quod verum et justum esse credit, secundum informationem debitam partis suae; et quod etiam in informationibus a suis partibus et clientibus recipiendis veritatem factam ab eisdem cum omni cautela, qua poterit, eliciet, et assumet, pericula causarum partibus ipsis inde proventura, quatenus sciverit, patienter exponens; et quod etiam desperata negotia non admittet, sed cum causam assumptam aliquam sibi injustam esse constiterit, illam illico, prout de jure tenetur, totaliter derelinquat.</p>
                    <p>Et quod etiam jura, statuta, et laudabiles consuetudines dicti concilii firmiter observabit, et ab aliis faciet observari.</p>
                    <p>Quodque concilio praedicto intendet totaliter et assistet, nemini sic se obligans ut familiaris aut minister cujus occasione a dicto concilii tempore, quo contigerit id fieri et teneri, praestetur, sit jus recedendi; et quod nunquam concilium aut curiam frequentabit, maxime temporibus ad tenendum concilium assignatis, absque praesidentis licentia speciali, quam sibi [5] nisi ex causa necessaria seu probabili, non voluntaria aut conficta, volumus indulgeri: quod quidem juramentum quemlibet jam admissum praecipimus facere et praesentare.</p>
                </div>
                <div>
                    <head>Capitulum 8</head>
                    <p>(8) Item statuimus et ordinamus, quod nullus advocatus, procurator, examintor, clericus, aut minister dicti concilii, citationes aliquas frivolas ad vexandum aliquos indebite, vel extorquendum ab eis pecuniam, summo casu impetret aut procuret, seu impetrationi hujusmodi consilium praebeat auxilium, aut favorem.</p>
                    <p>Nullus vero eorum falsum in suo officio committat, aut probationes alicujus malitiose subtrahat, impediat, seu impediri procuret, aut falsis literis instrumentisve scienter utatur, seu uti permittat in judicio, verave instrumenta certificatoria seu literas supprimat aut corrumpat, testes subornet, subornarive aut corrumpi faciat aut procuret, impetrationesve regias in causis dicti concilii ad forum ecclesiasticum spectantibus impetret, impetrarive faciat aut procuret, seu impetrationi hujusmodi opem praebeat seu consensum, aut aliqua mandata praejudicantia, aut processum praesidentis dicti loci impedientia, falso et malitiose porrigat, judicemve vel partem per laicalem potentiam attachiari seu indictari faciat aut procuret, ad vetitumve trahat examen, seu alicui praemissorum consilium praebeat, auxilium, aut favorem; qui vero de aliquo praemissorum convictus fuerit, praeter poenam canonicam ab officio in dicto concilio perpetuo suspendatur; qui vero de aliquo praemissorum probabiliter sit suspectus, aut etiam diffamatus, si convinci non poterit, nisi se purgaverit, secundum officialis arbitrium etiam suspendatur.</p>
                </div>
                <div>
                    <head>Capitulum 9</head>
                    <p>(9) Item statuimus, quod nullus advocatus aut procurator dilationes frivolas ad impediendum processum praesidentis in judicio postulet seu alleget.</p>
                </div>
                <div>
                    <head>Capitulum 10</head>
                    <p>(10) Item, quod singuli praedicti in sessionibus singulis, et diebus singulis tempestive veniant, et nullatenus recedant, ipsis non finitis, absque praesidentis petita licentia et obtenta.</p>
                </div>
                <div>
                    <head>Capitulum 11</head>
                    <p>(11) Item statuimus, quod post finitum registrum causae pauperum audiantur, et celeriter terminentur, quibus praesidens de advocatis et procuratoribus, si petatur, provideat indilate; advocati vero et procuratores per ipsum talibus assignati, facta fide de paupertate et insufficientia, sua officia et labores gratis impendere teneantur.</p>
                </div>
                <div>
                    <head>Capitulum 12</head>
                    <p>(12) Item, ut in concilio nostro cujuslibet vitetur et cesset materia falsitatis, statuimus et ordinamus, quod de libellis, justificationibus, exceptionibus, et propositionibus singulis in judicio faciendis fiant tres scripturae; quarum una clara absque rasura, in locis potissime suspectis, et interlineari quolibet, penes registrarium remaneat, cui in omni dubio firmiter [6] credi et stari volumus, et altera parti adversae liberetur, tertia penes proponentem suo periculo remanente, quae quidem per registrarium, qui fuerit, uno tantum signo, alioquin per clericum scribentem suo signo singulae consignentur.</p>
                    <p>Item procuratoria, instrumenta, et literae quaecunque judicialiter exhibitae in concilio consignentur, et eorum vera copia sumptibus partis remaneat in registro, originalibus parti exhibenti post receptam copiam illico liberandis; quae quidem exhibita salva custodiat, et, quoties praesidenti videbitur, exhibeat et producat.</p>
                </div>
                <div>
                    <head>Capitulum 13</head>
                    <p>(13) Item statuimus, quod cum pars aliqua libellum, exceptiones, vel propositiones aliquas seu attestationes amiserit, vel non habuerit, quod a registrario eam seu eas redimat absque mora, qui pro redemptione earum se non exhibeat difficilem aut remissum, ne causae ea occasione dilationem, quod absit, capiant longiorem.</p>
                </div>
                <div>
                    <head>Capitulum 14</head>
                    <p>(14) Item, quum intelleximus, quod libello in judicio proposito, et lite contestata, post omnes terminos ad probandum parti actrici per judicem assignatos modicum ante publicationem testium pars rea ad causam eandem plus debito differendam proponit contrarium unum [7] factum, super quo tot dilationes postulat, et assequitur negotium differendo, quod quum ad probandum nihil effectuale exhibet aut producit, et idem in exceptionibus peremptoriis opponitur, quod veremur; volentes scil. [8] dilationes hujusmodi, quantum cum Deo possumus, amputare, statuimus et ordinamus, quod quum contestatio aliqua fieri debeat, quod eodem die cum justificatione, adjectione, seu declaratione, si fieri debeat, plene fiat, vel saltem infra triduum, si tot dies ejusdem [9] sessionis superfuerint, et commode fieri poterit, alioquin primo die sessionis proxime sequentis absque dilatione longiore.</p>
                    <p>In casu tamen cum contestationem hujusmodi faciens dilationem mensis ad contestandum receperit prius per decretum, cum per totum mensem hujusmodi plene [10] deliberare poterit, si justificare voluerit, adjicere, vel declarare dictum beneficium, terminum dierum nolumus indulgeri, sed contestationem suam modo praedicto faciat in die plene, ut praedicitur, ad contestandum sibi per judicem limitato, ultra quem justificare, adjicere, seu declarare non valeat, obstante sibi tanti temporis negligentia manifesta.</p>
                    <p>Cum vero justificatio, adjectio, seu declaratio hujusmodi sit proposita, et per praesidentem concilii sit admissa, proponere volens factum contrarium a tempore admissionis hujusmodi infra tres dies, ut praemittitur, hic proponat, et idem observetur in duplicationibus, triplicationibus, quadraplicationibus et quarumcunque propositionum seu exceptionum contrariis proponendis.</p>
                </div>
                <div>
                    <head>Capitulum 15</head>
                    <p>(15) Item, quum aliquis super aliquo defectu notabili praedicto culpabilis arguitur aut contemptor, aliusve extra curiam super contemptu effectualiter evocatur, factis sibi in scriptis interrogatoriis, ex officio statim meram et plenam veritatem per se et personaliter exprimat, respondendo absque strepitu, et quacunque alia figura judicii, pro quo si convictus fuerit juratus, nullus curiae ob contemptum hujusmodi protegendum judicialiter postulet, consiliumve praebeat aut juvamen; verum contemptor hujusmodi sit convictus parti de expensis, damnis, et interesse, et praesidenti nihilominus de contemptu satisfaciat competenter.</p>
                    <p>Rursum, si quid in dictis statutis et ordinationibus obscurum fuerit, ambiguum, seu etiam [11] diminutum, illud declarandum, interpretandum, addendum, vel minuendum nobis et successoribus nostris potestatem specialiter reservamus, ad subditorum nostrorum [12] commodum et quietem, dictique concilii debitum regimen et honorem.</p>
                    <p>Vos conservet nostri clementia salvatoris.</p>
                    <p>Dat. apud Nottinghamum 3. idus Julii, anno Domini millesimo trecentesimo tricesimo quarto, et consecrationis nostrae decimo quarto.</p>
                </div>
                <div>
                    <head>Explicit</head>
                    <p>Expliciunt statuta consistorii episcopalis Lincolniensis.</p>
                </div>
                <div>
                    <head>Footnotes</head>
                    <p>[1] &quot;aerumnis&quot; printed in round brackets.</p>
                    <p>[2] &quot;studiosius&quot; printed in round brackets.</p>
                    <p>[3] &quot;scil.&quot; printed in round brackets.</p>
                    <p>[4] &quot;saltem&quot; printed in round brackets.</p>
                    <p>[5] &quot;sibi&quot; printed in round brackets.</p>
                    <p>[6] &quot;firmiter&quot; printed in round brackets.</p>
                    <p>[7] &quot;unum&quot; printed in round brackets.</p>
                    <p>[8] &quot;scil.&quot; printed in square brackets.</p>
                    <p>[9] &quot;ejusdem&quot; printed in round brackets.</p>
                    <p>[10] &quot;plene&quot; printed in round brackets.</p>
                    <p>[11] &quot;etiam&quot; printed in round brackets.</p>
                    <p>[12] &quot;nostrorum&quot; printed in round brackets.</p>
                </div>
            </div>
        </body>
    </text>
</root>
