<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Montpellier</title>
                <recordID>1916</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1258-09-06</origDate>
                <dateNotes/>
                <origPlace>Montpellier</origPlace>
                <diocese>Montpellier</diocese>
                <province>Aix-en-Provence</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1916</p>
                <p>Year: 1258</p>
                <p>Month: 9</p>
                <p>Day: 6</p>
                <p>Circa: None</p>
                <p>DatingNotes: None</p>
                <p>Place: Montpellier</p>
                <p>Diocese: Montpellier</p>
                <p>Province: Aix-en-Provence</p>
                <p>CountryModern: France</p>
                <p>Latitude: 43.6119</p>
                <p>Longitude: 3.8772</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, cols 989-994</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>LEgem statuit Dominus humani generis creaturae, ut in ministerio vitae rationabili edocta, labe ruditatis abjecta, fieret discretionis luciditate praeclara.</p>
                    <p>Tunc etenim ex lege resultat justitia, dum quisque sui debitum cujuscumque officii custodit.</p>
                    <p>Quo fit ut sancti patres praeceptis edocti justitiae, ut sic dilucidentur obscura, inordinata in melius conformentur, et tollantur injuriae, jusque suum servetur et largiatur cuilibet indefesse, diversa statuta provide ediderunt.</p>
                    <p>Inde est, quod nos Jacobus miseratione Divina sanctae Narbonensis ecclesiae archiepiscopus, majorum nostrorum praesenti concilio vestigiis inhaerentes, ipsorum edocti magisterio, quaedam pro moderamine, quaedam vero pro transgressorum audacia reformanda, de consensu venerabilium fratrum nostrorum, praesenti concilio approbante, ad bonum statum nostrae provinciae duximus statuenda, quae inferius declarantur.</p>
                    <p>Sane quia praedecessores nostri in provincialibus conciliis, ad ampliandum cultum orthodoxae fidei, tam super ecclesiarum libertatibus, quam vita et honestate clericorum, necnon et aliis diversis capitulis, diversa pro qualitate temporum edidere statuta: nos eadem per omnia approbantes, ad conservandam ecclesiasticae libertatis justitiam, et perversorum reprimendam audaciam, ut quantum possumus viam malitiis claudamus, et in quiete vivere cupientes, quietem aliis praeparemus; praesentis approbatione concilii provide duximus statuendum.</p>
                </div>
                <div>
                    <head>Capitulum 1</head>
                    <p>(1) Contra rerum et personarum ecclesiasticarum violatores.</p>
                    <p>Ut quicumque temere bona ecclesiastica invaserit seu occupaverit, aut res ecclesiarum seu monasteriorum rapuerit, personisve ecclesiasticis injurias intulerit, aut ecclesias seu loca religiosa, vel earumdem ecclesiarum libertates et jura impediverit usurpando: sciat se ipso facto, authoritate praesentis concilii, anathematis vinculo innodatum.</p>
                    <p>Et quia peccata nocentium scire expedit et oportet, statuimus, ut ad requisitionem illius episcopi, contra quem, aut contra cujus subditos, seu ecclesiasticas personas, ecclesias, sive monasteria, aut loca religiosa in sua dioecesi constituta, haec attentata fuerint, ceteri episcopi reum hujusmodi, sive reos, tamdiu excommunicatos denuncient, et per suas civitates et dioeceses faciant solenniter nunciari, donec emendam fecerint proinde competentem: ipso tamen episcopo ad denunciationem hujusmodi prius in sua civitate ac dioecesi procedente.</p>
                </div>
                <div>
                    <head>Capitulum 2</head>
                    <p>(2) De non tonsurando aut ordinando alterius dioecesano: et qui sint tonsurandi.</p>
                    <p>Quia vero nonnulli instantia importuna, vel per obreptionem, forsitan absque sui ordinarii licentia, per alios episcopos tonsurantur: ut quod specialiter prohibetur, observetur: statuimus, ut nullus episcopus de cetero, praetextu ratihabitionis, cujuslibet alterius dioecesanum aliquem, absque licentia sui episcopi, tonsurare audeat, nec ipsum multo fortius ad minores vel majores ordines promovere.</p>
                    <p>In tonsurando vero, illos maxime qui cum postulant tonsurari, sunt in aetate viginti annorum et supra constituti, cautelam habeat ordinator, ut talem adscribat militiae clericali, qui ex devotione, non per fraudem, adscribi cupiat ordini clericali, et qui non sit omnino expers scientiae clericalis.</p>
                </div>
                <div>
                    <head>Capitulum 3</head>
                    <p>(3) Ut qui clericaliter non vivunt, clericorum privilegio non gaudeant.</p>
                    <p>Demum obloquentium ora cum debita justitia claudere cupientes, jurisdictionem ecclesiasticam sic volumus observare illaesam, ut non simus aliis oneri: perpetuo statuto duximus ordinandum, quod clerici mercimonia publice exercentes, operatorium scilicet sive mensam, hypothecam, vel similia, pro vendendis mercibus tenentes, seu cum personis laicis talia exercentes, vel scholares aut socii existentes, et qui tonsuram dimiserint, aut in habitu non vixerint clericali, vestes varias deferendo, vel alias clericos non decentes, et qui mechanicas artes exerceant, aut qui operas suas aliis locaverint, vilia exercendo, quamdiu notabiles se reddiderint, vel in fraudem aliqua commiserint in praemissis, necnon et modo quolibet bigami, et qui, etiam sine culpa, propter homicidium vel aliter sunt inhabiles ad recipiendum ordinem clericalem, a talliis seu quotis ab ecclesia de cetero minime defendantur: ut qui honore clericali se indignos reddiderint, ejus beneficio nullatenus foveantur.</p>
                    <p>Privilegio vero per canonem, Si quis suadente, concesso ordini clericali, per praedicta nos non intendimus in aliquo derogari.</p>
                </div>
                <div>
                    <head>Capitulum 4</head>
                    <p>(4) Ut qui excommunicat, aut denunciat excommunicatum, potestatis suae litteras ostendat.</p>
                    <p>Porro animarum pericula vitare, quantum possumus, affectantes: statuimus, ut ad mandatum executoris, a domino papa super negotiis aliquibus constituti, vel ab eodem domino papa judices delegati, aut subdelegatorum executorum, et judicis hujusmodi, nullus passim aliquem excommunicet, vel etiam interdicat, seu excommunicatum vel interdictum denunciet; nisi prius potestatis et commissionis suae executor aut judex delegatus apostolicas litteras, et si subdelegatus fuerit eorumdem, ipsas litteras apostolicas, necnon et suae subdelegationis litteras ostenderit, fidem faciens de mandato: cum tali, etiam de jure, nisi prius de mandato constiterit, minime sit credendum.</p>
                </div>
                <div>
                    <head>Capitulum 5</head>
                    <p>(5) Ut Judaei usuras non exigant, sed tantum sortem.</p>
                    <p>Ceterum Judaeorum avaritiam exitiabilem, quantum cum justitia possumus, regraenantes, statuimus, ut nullus de cetero Judaeum aliquem contra Christianum super exactione debitorum audiat, nec ei audaciam aliquam praebeat: nisi prius sacra lege Mosaica coram posita, Judaeus ipse, qui justitiam postulat sibi exhiberi, per suum declaraverit advocatum, quid et quantum de ipso debito quod exigit, usura vel sors fuerit: ut ex tunc super sorte solummodo audiatur, usurarum petitione penitus submota: salva tamen nihilominus defensione qualibet Christiano, si velit et postulet se ad probandum admitti, quod totum fuerit usura quod Judaeus exigit, vel in majori quam declaraverit quantitate.</p>
                </div>
                <div>
                    <head>Capitulum 6</head>
                    <p>(6) Ut episcopi non dent litteras suas quaestoribus, nisi viderint apostolicas.</p>
                    <p>Verum quia quaestores plurimi passim de locis aliis ad istam provinciam se committunt: non abs re duximus statuendum, quod episcoporum aliquis nisi prius nostras videat litteras ipsis concessas quaestoribus, super negotio pro quo quaestores hujusmodi destinantur, eisdem suas litteras non concedat.</p>
                </div>
                <div>
                    <head>Capitulum 7</head>
                    <p>(7) Ut haec statuta observentur, et in aliis synodis publicentur.</p>
                    <p>Praecipientes firmiter et mandantes, ut omnes in nostra provincia constituti, statuta ipsa cum devotione recipiant et observent, ac eadem faciant a suis subditis inviolabiliter observari: ipsa nihilominus in proxima synodo et aliis synodis publicantes.</p>
                </div>
                <div>
                    <head>Capitulum 8</head>
                    <p>(8) Ut statutum contra invasores bonorum ecclesiasticorum omnibus festis publicentur.</p>
                    <p>Et ne pretextu ignorantiae, quanquam non sit constitutio singulorum auribus inculcanda, quisquam se possit aut valeat ad excusandas excusationes in peccatis forsitan excusare: praecipimus et mandamus, ut constitutionem supradictam, provida deliberatione praesentis concilii, editam contra bonorum ecclesiasticorum temerarios invasores, omnes episcopi diebus Dominicis et festivis, ab omnibus capellanis et ecclesiarum rectoribus in suis civitatibus et dioecesibus faciant publicari.</p>
                </div>
                <div>
                    <head>Explicit</head>
                    <p>Datum apud Montempessulanum in provinciali concilio ibidem celebrato VIII. Idus Septembris, anno Domini MCCLVIII. [1]</p>
                    <p>Consilium de clericis facinorosis per senescallum capiendis de ordinarii licentia.</p>
                    <p>COnsilium est, quod ordinarius det licentiam senescallo Bellicadri, quod ipse per se, et alias quasvis certas personas ab eodem senescallo nominatas, et ab ordinario exceptas, possit et valeat auctoritate ordinarii clericos capere pro raptu, homicidio, et incendio, fractionibus nocturnis domorum, depopulatione agrorum, in ipso tamen flagrante crimine deprehensos: ita tamen quod ad capiendum sceleratum [2] illius, loci, in quo facinus ipsum perpetrabitur, capellanum vel rectorem, aut officialem ordinarii, aut clericum aliquem, si alter eorum ibidem repertus fuerit, secum advocet.</p>
                    <p>Sin autem, facinorosum taliter deprehensum, sine laesione ipse capiat; captumque, sine mora et absque laesione aliqua, ad curiam ordinarii ducere non postponat.</p>
                    <p>Hujusmodi autem licentiam per suas patentes litteras ordinarius faciat, et usque ad suum beneplacitum voluntatis; de ipsius vero concessionis licentia; ut appareat quod senescallus ejusdem ordinarii auctoritate procedat, idem ordinarius patentes litteras ab eodem habeat senescallo.</p>
                </div>
                <div>
                    <head>Footnotes</head>
                    <p>[1] Marginal note: &quot;Ad concilii calcem, utroque in exemplari subiectum est hoc consilium.&quot;</p>
                    <p>[2] Gap marked with &quot;.....&quot;.</p>
                </div>
            </div>
        </body>
    </text>
</root>
