<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Lucca</title>
                <recordID>0269</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1351</origDate>
                <dateNotes/>
                <origPlace>Lucca</origPlace>
                <diocese>Lucca</diocese>
                <province>[Holy See]</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 269</p>
                <p>Year: 1351</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: or 1352</p>
                <p>Place: Lucca</p>
                <p>Diocese: Lucca</p>
                <p>Province: [Holy See]</p>
                <p>CountryModern: Italy</p>
                <p>Latitude: 43.85</p>
                <p>Longitude: 10.5</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Dinelli, Sinodi, 67-114</p>
                <p>EditionOther: None</p>
                <p>SourceNotes: https://books.google.com/books?id=5lVfAAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: additions on p115-131, with a brief addition to cautionem formula of cap 85 on p129</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Berengarius Dei, et Apostolicae sedis gratia humilis episcopus lucanus.</p>
                    <p>Universo clero nostro civitatis, et dioecesis salutem, et statum felicem.</p>
                    <p>Quamvis canonice sanctiones, in quibus sancti Dei homines Spiritu Sancto inspirati locuti sunt nobis, contineant magisteria infallibilis veritatis, quae ministeria divini cultus plenissime edocent et declarant, in spirituali vita dirigunt, et in moribus fideles regulant universos; tamen quoniam humanae naturae fragilitas, quae sua infirmitate cotidie ad sensus pueriles labitur, ne ex toto corruat, disciplina indigent pedagogi, quae a devio sacrorum canonum retrahat gressus nostros.</p>
                    <p>Hinc est, quod nos Berengarius aliquali experientia edocente reperientes, quod propter diutinam absentiam pastoris in nostra lucana ecclesia, multi a via gressus ecclesiastici deviabant, Christi nomine invocato, ad laudem omnipotentis Dei, et beatae Mariae Virginis, ac beati Martini patroni nostri correctionem, eruditionem, et informationem clericorum, et subditorum nostrorum, et totius gregis nobis commissi salutem, et bonum statum omnium ecclesiarum nostrarum quasdam constitutiones ad instar praedecessorum nostrorum, quibusdam resecatis, quibusdam abreviatis, aliis in toto, vel in parte mutatis, multisque correctionibus, detractionibus, addictionibus factis, prout vidimus expedire, de fratrum nostrorum capituli lucani consilio duximus ordinandas.</p>
                    <p>De constitutionibus.</p>
                </div>
                <div>
                    <head>Capitulum 1</head>
                    <p>(1) In primis quod capitula ecclesiarum vacantium non possint facere constitutionem, ut eorum praebendae augmententur.</p>
                    <p>In primis praedecessorum nostrorum vestigiis inhaerentes statuimus, monemus, et hoc nostro prohibemus edicto, ut nullum capitulum, vel canonica alicujus ecclesiae civitatis, vel dioecesis lucanae eorum ecclesia vacante aliquam constitutionem, viel ordinamentum ulterius faciant, vel componant sine nostra licentia speciali de augendo sibi praebendam, vel victum, et si contrafactum fuerit, totum sit irritipm, et inane.</p>
                    <p>Contrafacientes praeter poenam librarum X, excommunicamus in hiis scriptis.</p>
                </div>
                <div>
                    <head>Capitulum 2</head>
                    <p>(2) Quod nullum capitulum, vel collegium faciat aliquam constitutionem sine auctoritate episcopi.</p>
                    <p>Item cum secundum juris communis dispositionem capitulum ecclesiae cathedralis, nec aliquod aliud capitulum, collegium, vel universitas etiam cum aliis eorum praelatis statuta tangentia generale statutum ecclesiae, vel episcopum, vel ejus jura sine episcopo facere non possint.</p>
                    <p>Quo circa si capitulum lucanae ecclesiae, vel quodcumque aliud capitulum, vel collegium etiam cum aliis eorum praelatis, vel universitas ecclesiae cujuscumque lucanae civitatis, et dioecesis aliqua statuta, vel constitutionem generalem, statutum ecclesiae lucanae, vel aliarum ecclesiarum, vel nos, vel jura nostra quomodolibet tangentia fecerit, vel fecerint, si per nos, vel praedecessores nostros non fuerint confirmatae, ipso jure decernimus irrita, et non valere, et ipsas constitutiones, et statuta ex nunc cassamus, et revocamus, si in aliquo valerent.</p>
                    <p>Ipsa autem statuta paratos nos offerimus confirmare, si in utilitatem lucanae ecclesiae, et aliarum ecclesiarum redundarent, et saluti animarum contraria non existant.</p>
                    <p>Mandantes omnibus et singulis abbatibus, prioribus, et plebanis, et aliis aliarum ecclesiarum praelatis, conventibus, et capitulis civitatis, et dioecesis lucanae, quatenus civitatenses intra duos menses, illi de dioecesi intra quatuor menses a die publicationis hujus constitutionis computandos, omnes et singulas ecclesiarum eorum constitutiones, et statuta nobis, vel nostro vicario ostendere, et assignare procurent scituri, quod rationabiles et utiles sine aliqua difficultate confirmabimus.</p>
                    <p>Quod si dictam assignationem facere contempserint, ex nunc pro tunc omnes et singulas constitutiones, et statuta nobis, vel nostro vicario non assignatas intra terminos supradictos cassamus et revocamus, et nullius efficaciae, vel momenti esse volumus, et contra eos ad aliam poenam nostro arbitrio imponendam procedemus.</p>
                </div>
                <div>
                    <head>Capitulum 3</head>
                    <p>(3) De electione.</p>
                    <p>Quod nullus recipiat ecclesiasticum beneficium de manu laici, vel per violentiam, vel beneficium in manu laici resignet.</p>
                    <p>Nullus clericus beneficium ecclesiasticum de laicali manu, vel per violentiam f seu potentiam laicalem recipiat, vel in manu laicali resignet, cum ecclesiasticarum rerum nulla sil laicis disponendi attributa potestas.</p>
                    <p>Si qui autem haec attentare praesumpserint, recipientes beneficio sic recepto sint ipso jure privati, resignantes vero secundum nostrae prudentiae arbitrium puniantur, et si quod jus habuerant, amittant, praeter poenas dictorum excessuum, quas nostro arbitrio reservamus.</p>
                    <p>Non tamen propter hanc nostram constitutionem patronis laicis, vel eorum juribus, quominus ad ecclesias vel beneficia, in quibus eis de jure competit jus patronatus, possint, quando tales ecclesiae, vel beneficia vacabunt, rectores seu clericos praesentare, praejudicare intendimus quoquomodo.</p>
                </div>
                <div>
                    <head>Capitulum 4</head>
                    <p>(4) Quod nullus alienigena eligatur, vel assumatur ad aliquod beneficium ecclesiasticum civitatis, vel dioecesis lucanae sine licentia episcopi.</p>
                    <p>Item statuimus, ut nullus de alieno episcopatu oriundus ad regimen, vel in clericum, vel beneficiatum alicujus ecclesiae nostri episcopatus eligatur, praesentetur, seu etiam admittatur absque nostra licentia speciali, et si contrafactum fuerit, illud decernimus non valere, et nihilominus eligentes, praesentantes, seu etiam admittentes, si clerici fuerint, X librarum poenam praeter excommunicationem incurrere volumus, si laici eos excommunicationis vinculo innodamus.</p>
                </div>
                <div>
                    <head>Capitulum 5</head>
                    <p>(5) Quod non fiat aliqua conjuratio de non eligendo aliquem clericum civitatis, vel dioecesis lucanae.</p>
                    <p>Item statuimus, et omnibus capitulis, collegiis, et clericis, ac patronis, vel hospitalibus et populis cujuslibet ecclesiae, et venerabilibus locis lucanae civitatis, et dioecesis hoc nostro prohibemus edicto, ut nullam conjurationem, vel compositionem, vel ordinamentum simul faciant de non eligendis clericis civibus, vel nobilibus, vel aliis litteratis personis civitatis, vel dioecesis praedictae ad prioratum, vel plebanatum, vel personatum, vel rectoriam, vel ad aliud beneficium alicujus ecclesiae, vel loci venerabilis civitatis, vel dioecesis lucanae, et electionibus de talibus personis exceptatis factis nihilominus in suo vigoris robore duraturis.</p>
                    <p>Cassamus et irritamus quidquid contra prohibitionem nostram est, vel fuerit ab aliquibus attentatum, facientes autem contrarium poenas nostro arbitrio infligendas incurrant.</p>
                </div>
                <div>
                    <head>Capitulum 6</head>
                    <p>(6) Quod in electione, praesentatione, vel provisione non interveniat violentia, nec metus.</p>
                    <p>Item statuimus, ut super electionibus, postulationibus, praesentationibus; reformationibus ad vacantes ecclesias, dignitates, personatus, et quaecumque alia beneficia ecclesiastica, vel hospitalia, seu pia loca ulterius faciendis in civitate, vel dioecesi lucana, tam per clericos, quam laicos, ad quos spectat, vel spectaverit Deo duce, ut ratione praevia libere procedatur, et reformatione canonice facta sine injuria administrent in pace clericos, omnesque personas, et universos laicos, praesenti decreto peremptorie commonemus, ut nullus ipsorum per se, vel aliam personam alicui clerico, vel personae ecclesiasticae, vel laico eligendi, vel postulandi, vel petendi, aut conferendi, vel reformandi jus, vel potestatem habenti ad aliquam ecclesiam, vel in aliqua ecclesia, vel loco venerabili civitatis, vel dioecesis praefatae, vel ejus consanguineo, vel amico ante reformationem, vel post, aliquam molestiam, vel metum, vel comminationem, vel injuriam, vel offensam dicto vel facto, aut literis, vel signo inferat de cetero, vel procuret inferri.</p>
                    <p>In omnes et singulos, qui praedictis, vel eorum occasione modo aliquo contrafecerint excommunicationis sententiam proferentes, a qua absolvi a nemine nequeant, nisi a nobis, vel nostris majoribus, praeterquam dum laborant in extremis.</p>
                    <p>Ac etiam decernentes omnes hujusmodi electiones, postulationes, et collationes de quibuscumque beneficiis vi, vel metu, aut comminatione alicujus, vel aliquorum laicorum factas, sive quae fient, nullas, et non tenere de jure, easdemque pronuntiamus irritas et inanes, recipientemque tales electiones inhabilem in nostra dioecesi ad quodcumque beneficium obtinendum, donec per nos, vel superiores nostros cum eo fuerit misericorditer dispensatum, reddimus ac etiam judicamus.</p>
                    <p>Et haec constitutio coram populo quater in anno solemniter recitetur.</p>
                </div>
                <div>
                    <head>Capitulum 7</head>
                    <p>(7) Quod ignorans grammaticam ad aliquam dignitatem non eligatur.</p>
                    <p>Item cum valde periculosum existat animarum curas clericis committere imperitis, statuimus, ut nullus clericus, qui gramaticam nesciat, ad dignitatem, sive personatum, prioratum, plebanatum, vel collegiatas ecclesias ulterius eligantur, vel postulentur.</p>
                    <p>Et si contrafactum fuerit, illud decernimus non valere: praesens vero constitutio ad cappellanos nulla tenus extendatur.</p>
                </div>
                <div>
                    <head>Capitulum 8</head>
                    <p>(8) De temporibus ordinandorum.</p>
                    <p>Quod clerici se faciant ad ordines, quos eorum beneficia requirunt, promoveri.</p>
                    <p>Item statuimus, quod quilibet clericus, qui nunc habet, vel in antea habuerit praelaturam, vel rectoriam alicujus ecclesiae civitatis, vel dioecesis nostrae curam habens animarum, sive personatus, statutis a jure temporibus se faciat ad presbyteratus ordinem promoveri, vel ad ordinem, quem ipsius beneficii cura requirit, secundum quod de jure communi tenetur, sub poena in canone, seu jure constituta, et X librarum nostrae camerae applicandarum, medietatem dictae poenae revelanti concedentes.</p>
                    <p>Extendentes hanc constitutionem nostram ad obtinentes collegiata beneficia ecclesiastica, ut plebanias, vel alias dignitates, qui vigore hujusmodi constitutionis moniti tenentur se ad presbyteratus ordinem facere promoveri infra annum a die de se factae institutionis, nisi legitime docuerint, se possessionem pacificam habere minime potuisse, ex quo se promoveri ad dictum ordinem non fecerunt.</p>
                    <p>Et praedicta fieri decernimus, et mandamus per hanc nostram constitutionem sub poena praedicta canonis, sive juris, et X librarum, ut praefertur.</p>
                </div>
                <div>
                    <head>Capitulum 9</head>
                    <p>(9) Qualiter, et quando clerici ordinandi debeant praesentari, et examinari.</p>
                    <p>Item statuimus, quod clerici, qui ad sacros ordines sunt promovendi, diligenter examinentur per eos, qui ad hoc fuerint deputati, vel ad quos pertinet.</p>
                    <p>Quod ut rite fieri possit, quarta et quinta et sexta feria sabbathum quatuor temporum praecedentibus a plebanis suis personaliter praesententur, ut de ipsorum vita, scientia, conditione, et natione constare valeat eorumdem testimonio plebanorum.</p>
                    <p>Quod si forte aliquis ipsorum plebanorum venire nequiverint canonica praepeditione detentus, clericos suos, quos ordinari voluerit, cum literis suis de ipsorum vita, scientia, conditione et natione testimonium perhibentibus ad nos mittere cum aliquo de cappellanis suis bonae famae, et conversationis honestae, qui eos nobis, seu examinatoribus nostris ipsius plebani vice, seu nomine repraesentet, alias ad examinationem nullo modo admittantur.</p>
                    <p>Si vero contra factum fuerit, examinator, et quilibet aliter examinatus C solidorum poenam incurrat ipso facto.</p>
                </div>
                <div>
                    <head>Capitulum 10</head>
                    <p>(10) Quod illegitimi non ordinentur ad ordines sine dispensatione, et quod nullus ordinetur per saltum.</p>
                    <p>Item si quis sacerdotis filius illegitimus, aut alius ex fornicatione, adulterio, vel alio illicito coitu natus dispensatione non obtenta, aliquem ordinem clericalem subripuerit, hoc ipso sit excommunicationis vinculo innodatus, et etiam post absolutionem obtentam maneat tamdiu ab ordinis sic subrepti executione suspensus, donec dispensationis gratiam meruerit obtinere.</p>
                    <p>Quod etiam de iis, qui sine certo titulo se clanculo fecerint ad sacros ordines promoveri, praeter poenam X librarum camerae nostrae applicandarum, decernimus observandum.</p>
                    <p>Illos vero, qui scienter ad ordines jam susceptos iterato, vel ad aliquem ordinem per saltum promoveri se fecerint, aut per simoniacam pravitatem a nobis, vel altero se procuraverint ordinari, excommunicationis sententia, praeter alias poenas a jure statutas contra recipientes taliter ordines, innodamus.</p>
                    <p>Si qui vero scienter ad sacros ordines praesentaverint filios sacerdotum illegitimos, vel alios illegitimos, tales ipsos ex nunc X librarum poenam incurrere volumus ipso facto partem quintam eorum denuntiatoribus applicantes.</p>
                </div>
                <div>
                    <head>Capitulum 11</head>
                    <p>(11) Quod nullus civitatis, vel dioecesis lucanae se faciat ab alio episcopo sine literis ejusdem Domini lucani episcopi ad aliquem ordinem promoveri.</p>
                    <p>Item statuimus, quod si quis laicus, vel clericus secularis, vel religiosus ecclesiasticum habens beneficium in civitate, vel dioecesi nostra, vel beneficium non habens se ab alio archiepiscopo, episcopo, vel alio prelato absque nostra licentia fecerint ordinari, ab executione ordinis sic suscepti ipsum duximus suspendendum, donec dispensationis gratiam meruerit obtinere, praeter C solidorum poenam, in quam constitutionis praesentis auctoritate quemlibet contemptorem incurrere volumus ipso facto, quarta parte denuntianti derelicta.</p>
                </div>
                <div>
                    <head>Capitulum 12</head>
                    <p>(12) Quod praelati, et rectores ecclesiarum se faciant intra sex menses, debeant ad ordines, quos ipsorum beneficia requirunt ordinari.</p>
                    <p>Item praedecessorum nostrorum constitutiones sequentes, ac volentes, quod ecclesiae civitatis, et dioecesis lucanae a praelatis, et rectoribus, et canonicis earum in debitis ordinibus serviantur decenter.</p>
                    <p>Universos, et singulos praelatos, decanos, archidiaconos, praepositos, archipresbyteros, plebanos, priores et rectores ecclesiarum civitatis, et dioecesis praedictae nobis subditos ordinandos semel secundo et tertio peremptorie, ac publice commonemus eisdem et cuilibet eorum sub excommunicationis poena districte praecipientes, ut intra sex menses a die publicationis hujus constitutionis computandos coram nostra praesentia se praesentent suscepturi ordines, secundum quod ipsorum beneficiorum cura requirit.</p>
                    <p>Alioquin in omnes et singulos praedictos praelatos rectores, et canonicos, et quemlibet eorum nostrae monitionis, et mandatorum hujusmodi contemptores ex nunc prout ex tunc in hiis scriptis excommunicationis sententiam promulgamus, contra eos aliter nihilominus processuri, prout de jure videbimus procedendum.</p>
                </div>
                <div>
                    <head>Capitulum 13</head>
                    <p>(13) De aetate et qualitate.</p>
                    <p>Quod nullus qui non attigerit XXV annum assumatur ad aliquam praelaturam, vel curatam ecclesiam.</p>
                    <p>Licet in canone a felicis recordationis Domino Gregorio Papa X edito in concilio lugdunensi inter caetera contineatur expresse, quod nullus ad regimen parrochialis ecclesiae suscipiatur, nisi XXV an. aetatis attigerit, ac scientia et moribus commendandus existat, decernendo in parrochialibus ecclesiis iis, qui non attigerint XXV annum, juribus omnino careant, quia tunc in observatione canonis memorati nonnulli clerici et laici lucanae civitatis, et dioecesis se, ut percepimus, exhibent negligentes, et etiam contra ipsum canonem scienter, et malitiose delinquunt, poena canonis praedicti: Et cum in cunctis, et aliorum canonum parvi pensa: Nos Berengarius Dei gratia episcopus lucanus tam periculosae illorum negligentiae, et malitiae obviare volentes, et cupientes canones praedictos in civitate et dioecesi praedictis metu poenae, et conditionis per nos additae acrioris ab omnibus inviolabiliter observari, praesenti nostro decreto statuimus, et ordinamus, quod nullus de caetero clericus, vel laicus cujuscumque religionis, vel ordinis, aut dignitatis, vel conditionis existat civitatis, vel dioecesis memoratae, ad regimen parrochialis ecclesiae, vel ad praelaturam aliquam lucanae civitatis, vel dioecesis eligere, seu praesentare audeat aliquem, qui non attingat XXV annum, nullusque praelatus, vel rector, aut vicarius alicujus praelati, ad quem confirmatio, vel institutio rectoris pertinet, per se, vel per alium, seu alios electionem, vel praesentationem aliquam de aliqua, seu aliquibus talibus personis factam, vel faciendam contra formam canonum, et hujus nostrae constitutionis confirmare, vel instituere, vel in possessionem inducere praesumant.</p>
                    <p>In omnes et singulos tam clericos, quam laicos, qui eligendo, vel praesentando, aut conferendo, vel providendo, aut confirmando, vel instituendo, vel in possessionem inducendo scienter contrafecerint, vel mandaverint, in hiis scriptis excommunicationis sententiam proferentes.</p>
                    <p>Et nihilominus confirmatores, et institutores hujusmodi a perceptione proprii beneficii protinus suspendimus, salva semper majori poena contrafacientibus inferenda, in quantum constiterit eos in hoc per malitiam, ex affectu, aut ignorantia excessisse.</p>
                    <p>Mandamus insuper universis et singulis ecclesiarum praelatis, et rectoribus eorumque vicariis civitatis, et dioecesis praedictae, ut praedictam constitutionem intra XV dies a publicatione praesenti diebus solemnibus, resurrectionis Dominicae, sanctorum Petri et Pauli, omnium Sanctorum, et festi nativitatis Domini diligenter coram populo exponere, et publicare procurent.</p>
                </div>
                <div>
                    <head>Capitulum 14</head>
                    <p>(14) De sacra unctione.</p>
                    <p>Quod rectores admoneant popplares suos, quod se, et pueros suos faciant crismari.</p>
                    <p>Item quia perfecte non dicitur christianus, qui cum potest, in fronte per manus episcopi non accipit sacramentum, quod armat ad agones, et ad praelia contra hostes instruit invisibiles; et quia invenimus in civitate et dioecesi lucana multos tam mares, quam foeminas non solum adultos, sed etiam senes et decrepitae aetatis, qui hoc sanctum sacramentum nondum receperant: Idcirco volentes hujusmodi corruptelam radicitus extirpare, sub excommunicationis poena praecipiendo mandamus omnibus, et singulis praelatis, et rectoribus ecclesiarum nostrae civitatis, et dioecesis, quod ipsi ad minus semel in mense admoneant populos sibi commissos, quod ipsam confirmationem recipiant, et recipi faciant a suis filiis, et filiabus tam parvulis, quam adultis, qui aiias dictum sacramentum minime receperunt, et quod ob reverentiam chrismatis ad ligandum in frontibus pannum lineum secum portent.</p>
                    <p>Item eos moneant, ut dictum sacramentum non recipiant, nisi semel.</p>
                </div>
                <div>
                    <head>Capitulum 15</head>
                    <p>(15) De officio ordinarii.</p>
                    <p>Quod absolutio et distributio infrascriptorum pertineat ad solum episcopum.</p>
                    <p>Item licet jura comunia innuant, et etiam consuetudo, quae est optima legum interpres, approbet, quod male ablata incerta, et incerta damna data, quae subjacent restitutioni, non tamen certae personae, sed dioecesanorum episcoporum, qui patres sunt pauperum, providentia pauperibus erogentur, et quia ut experientia docuit, multae fraudes, vel per ipsos eosdem, qui dicta male ablata receperunt, et etiam per eorum haeredes, et fidei commissarios hactenus sunt commissae.</p>
                    <p>Quo circa volentes animarum periculis obviare, et pauperum indemnitatibus providere, absolutionem et distributionem omnium male ablatorum, et damnorum infrascriptorum omnium, et primum civitatis et dioecesis lucanae, et habitantium ibidem omni modo et forma, quibus melius possumus, reservamus: et universis et singulis fideicommissariis, et executoribus testamentorum, et ultimarum voluntatum, qui sunt, vel erunt per tempora, nec non omnibus et singulis praelatis, et ecclesiarum rectoribus, et presbyteris, et clericis universis lucanae civitatis et dioecesis sub excommunicationis poena districte praecipiendo mandamus, quatenus hujusmodi male ablata incerta sine nostra providentia, et commissione non distribuant, nec dispensent.</p>
                    <p>Qui autem in aliquo, contrafecerint, non solum teneantur illud, et tantumdem, si solvendo fuerint, ubi providebimus, pauperibus erogare, sed etiam in aliis executionis officio sint privati, et ad quascumque alias fidei commissarias suscipiendas inhabiles habeantur.</p>
                    <p>Et hanc constitutionem mandamus inviolabiliter observari non obstante aliqua dispositione testatorum, vel aliarum ultimarum voluntatum in contrarium faciente.</p>
                </div>
                <div>
                    <head>Capitulum 16</head>
                    <p>(16) Quod omnes praelati et clerici singulis annis XVIII die mensis octobris [1] veniant ad synodum.</p>
                    <p>Item cum secundum sacratissimos canones episcopalis synodus debet ad minus quolibet anno fieri, ubi tractari debet de morum reformatione, et excessuum correctione.</p>
                    <p>Statuimus, ut quolibet anno in die sancti Lucae de mense octobris fiat synodus.</p>
                    <p>Et volentibus laboribus, et expensis parcere, monemus, et praecipiendo mandamus omnibus et singulis vobis, et quibuscumque aliis abbatibus, archidiaconis, praepositis, prioribus, et plebanis, et ecclesiarum praelatis, rectoribus, et canonicis, et clericis beneficiatis nostrae lucanae civitatis et dioecesis, qualiter singulis annis in dicta die ad dictam synodum celebrandam in domibus episcopatus personaliter, vel per legitimos procuratores, quando fueritis rationabiliter, et manifeste impediti, veniatis, et veniant ad dictum episcopatum summo mane dicti diei sine aliqua citatione, seu requisitione.</p>
                    <p>Qui vero huic constitutioni non paruerint cum effectu poenam XXV librarum ipso facto incurrant.</p>
                </div>
                <div>
                    <head>Capitulum 17</head>
                    <p>(17) Quod universalis convocatio clericorum non fiat sine auctoritate episcopi.</p>
                    <p>Item praedecessorum nostrorum statuta sequentes, ac considerantes, quod universales clericorum congregationes per alium, quam per ordinarium episcopum, nequeant celebrari, et merito sint suspectae.</p>
                    <p>Monemus omnes et singulos clericos, et ecclesiasticas personas lucanae civitatis et dioecesis semel secundo et tertio peremptorie, quod nullus eorumdem clericos, vel rectores ecclesiarum, et alias ecclesiasticas personas lucanae civitatis, vel extra audeat universaliter convocare, vel facere convocari, nec ipsi rectores, vel clerici, aut ecclesiasticae personae ad mandatum, vel convocationem alicujus praesumant quomodolibet convenire, nisi essent praelati, qui praetextu praelationis eorum sua capitula, vel conventus pro eorum emergentibus negotiis vocent suos subditos, et eos faciant convenire, vel priores aliquorum conventuum, quibus liceat temporibus consuetis vocare illos, qui tantum fuerint de congregatione, et conventibus eorumdem, aut vicarius episcopi generalis.</p>
                    <p>In vocantes, et convenientes, et omnes et singulos contrarium facientes poenam X librarum nostrae camerae applicandarum incurrere volumus ipso facto.</p>
                </div>
                <div>
                    <head>Capitulum 18</head>
                    <p>(18) De campanis non pulsandis in sabbatho sancto antequam pulsentur in ecclesia cathedrali, et ubi debeant pueri baptizari.</p>
                    <p>Item ad hoc ut debitus honor cathedrali ecclesiae, et aliis majoribus ecclesiis deferatur.</p>
                    <p>Constituimus et mandamus, quod in sabbatho sancto nullus audeat missam cantare, vel campanam pulsare praesumat, antequam missa cantetur, et campana pulsetur in majori ecclesia lucana.</p>
                    <p>Et quod personas de civitate lucana, vel de prioratu sancti Johannis majoris alibi, quam apud ecclesiam sancti Johannis praedicti, et in dioecesi alibi quam apud plebes, et baptismales ecclesias, nisi forte in mortis articulo, vel de nostra licentia speciali, nullus baptizet sub poena X librarum in quolibet casuum praedictorum, quam poenam locum habere volumus in cappellanis, et rectoribus ecclesiarum nostrae dioecesis, qui pulsabunt, vel pulsari permittunt campanas in sabbatho sancto, antequam pulsentur in eorum plebanatu, vel matrice ecclesia.</p>
                    <p>Si vero, quod de pulsatione campanarum dicitur, loca religiosorum maxime mendicantium non servaverint, omni gratia eis, et eorum singulis a nobis, vel praedecessoribus nostris, vel eorum, vel nostris vicariis concessa ipso facto privati existant.</p>
                    <p>Per hanc autem constitutionem non intendimus praejudicare ecclesiae sancti Fridiani, quominus ejus parrochiani possint ibidem baptizari, pro ut est hactenus observatum.</p>
                </div>
                <div>
                    <head>Capitulum 19</head>
                    <p>(19) Quod cappellani in vigilia dedicationis, et festi sanctae Crucis, et in ipsius festis debeant venire ad ecclesiam cathedralem.</p>
                    <p>Item ut nostrae cathedrali ecclesiae lucanae honor debitus deferatur, praecipimus et mandamus omnibus, et singulis rectoribus, et cappellanis civitatis lucanae, quatenus quilibet eorum in vigilia festi dedicationis dictae ecclesiae, scilicet in sero diei praecedentis ad ipsum festum hora vesperarum veniant ad vesperas et ad matutinum, qui cantatur de sero in dicta ecclesia, et in die festi de mane ad missam ad poenam et sub poena X solidorum parvorum lucanorum.</p>
                    <p>Idem statuimus de faestivitate sanctae Crucis, quam poenam incurrere volumus solum illos, qui non fuerint rationabiliter impediti, vel qui sine nostra, vel vicarii nostri licentia venire cessaverint.</p>
                </div>
                <div>
                    <head>Capitulum 20</head>
                    <p>(20) Ut beneficiorum provisio sine pactione fiat.</p>
                    <p>Item cupientes, ut beneficia ecclesiastica in civitate, et dioecesi nostra rite, ac secundum Deum, et sanctiones canonicas habeantur.</p>
                    <p>Statuimus, quod de beneficiis ecclesiasticis nullae fiant pactiones in civitate, vel dioecesi memoratis, super hoc monemus omnes, et singulos praedictos, qui pactiones praedictas fecerint, vel fieri consenserint, vel opem seu operam dederint, ut fiant, praeter poenam librarum XX, si clerici fuerint, quorum pars quinta denuntianti applicetur, excommunicationis sententiam proferentes.</p>
                </div>
                <div>
                    <head>Capitulum 21</head>
                    <p>(21) De judiciis.</p>
                    <p>Quod idem jus fiat laicis contra clericos in curia episcopali, quod fit clericis contra laicos in foro saeculari.</p>
                    <p>Item quia aequalitas in judiciis est servanda, nec debet esse acceptio personarum.</p>
                    <p>Idcirco praesenti constitutione duximus ordinandum, quod sicut clerici cupiunt celerem justitiam a judicibus saecularibus de laicis obtinere secundum formam statutorum, et ordinamentorum civitatis lucanae, ita volumus et mandamus, quod laici contra eos, vel alias personas ecclesiasticas coram nobis, vel nostro vicario in causis civilibus eisdem statutis et ordinamentis uti possint, secundum quorum formam, si per laicos contra clericos petitum fuerit in nostra curia, debeat cognosci et judicari, ac etiam executio fieri, dummodo ipsa statuta et ordinamenta sint rationabilia, et honesta, ac divino juri, et libertati ecclesiasticae non contraria, et omnibus sint communia, et hanc constitutionem locum habere volumus in causis etiam pendentibus in nostra curia.</p>
                </div>
                <div>
                    <head>Capitulum 22</head>
                    <p>(22) De foro competenti.</p>
                    <p>Quod nullus praelatus audeat de causis cognoscere, vel judicare.</p>
                    <p>Suscepti regiminis nos cura solicitat, ut utilitatibus subjectorum in illis praecipue, per quas occurritur animarum periculis, et subditorum parcitur laboribus, et expensis, novae constitutionis edictione sollicite providere curemus.</p>
                    <p>Sane licet cautum reperiatur in jure, quod causae matrimoniales non sint tractandae per quoslibet, sed per discretos judices, qui potestatem habeant judicandi, et statuta canonum non ignorent, et alibi in jure causae prohibeantur committi, nisi in civitate, vel locis magnis, seu insignibus, ubi haberi valeat juris copia peritorum.</p>
                    <p>Tamen ad audientiam nostram plurimorum fide dignorum relationem pervenit, quod nonnulli praepositi, plebani, priores, et eorum vicarii civitatis, et dioecesis lucanae causas vertentes inter parrochianos suorum plebanatuum, et prioratuum etiam matrimoniales, in quibus tantum periculum vertitur, indifferenter audiunt, et eas decidere non formidant, unde interdum evenit, quod matrimonia contracta legitime, dissolvuntur, et alia mala, et animarum pericula multoties inde proveniunt, quae ad praesens causa brevitatis omittimus, quia longum esset per singula enarrare, nec non litigantes propter peritorum distantiam, et maxime in jure canonico multiplicibus expensis, et laboribus adgravantur.</p>
                    <p>Quare volentes in praedictis, ut dictum est, providere animarum periculis, et subditorum nostrorum parcere laboribus, et expensis, praedecessorum nostrorum vestigiis inhaerentes, semel secundo et tertio perhentorie lucanae civitatis et dioecesis priores, praepositos, et plebanos eorumque vicarios commonemus, ut de causis aliquibus audiendis, nisi privilegio apostolicae sedis, vel ex commissione ipsius, vel ejus legati, seu legitime sint praescriptione muniti, de qua praescriptione infra tres menses nobis, vel personae ad hoc a nobis deputandae fidem facere teneantur, se nullatenus ut judices intromittant.</p>
                    <p>Alioquin in omnes, et singulos monitionis hujusmodi contemptores excommunicationis sententiam promulgamus.</p>
                </div>
                <div>
                    <head>Capitulum 23</head>
                    <p>(23) Quibus temporibus nuptiarum solemnia prohibentur.</p>
                    <p>Item propter simplices sacerdotes, qui canonica ignorant tempora, quibus solemnia nuptiarum prohibentur, praesenti constitutione duximus declaranda.</p>
                    <p>In primis a dominica de adventu inclusive usque ad octavam epiphaniae inclusive.</p>
                    <p>Item a septuagesima usque post octavam paschae resurrectionis, idest post dominicam in albis.</p>
                    <p>Item a die prima rogationum inclusa ipsa die usque ad VII diem post festum pentecostes inclusive, idest post dominicam primam post festum pentecostes.</p>
                    <p>Mandantes omnibus et singulis praelatis et ecclesiarum rectoribus, quod ipsi et eorum quilibet per se, vel alium annis singulis in dominica proxime praecedenti praedicta tempora in eorum ecclesiis inter missarum solemnia populo denuntiare debeant et monere, ut dictis temporibus prorsus abstineant a dictis solemnibus nuptiarum.</p>
                    <p>Si vero aliquis parrochianus alicujus ecclesiae nostrae civitatis, vel dioecesis, vel ibidem moram trahens transgressor hujusmodi constitutionis extiterit, vel si aliquis praelatus, vel rector praedictam monitionem, ut dictum est, non fecerit, poenam X librarum lucanorum parvorum nostrae camerae applicandarum incurrant; et nihilominus parrochiano, vel parrochianae praedictis debita poena per nos, vel nostrum vicarium imponatur.</p>
                </div>
                <div>
                    <head>Capitulum 24</head>
                    <p>(24) Ultima constitutio.</p>
                    <p>De feriis.</p>
                    <p>Item attendentes quod judices et consules curiarum, et alii officiales lucani communis non sedent, nec jus reddunt in ordinariis, vel civilibus causis istis diebus infrascriptorum mensium, quorum quidam inducti sunt propter ferias messium, et quidam alii in honorem Dei, et sanctorum ejus, et quidam alii propter ferias vindemiarum, et propter causas inferius declaratas.</p>
                    <p>Et in nostra episcopali curia inter cives lucanos, et nostrae temporali, et spirituali jurisdictioni subjectos interdum agatur de causis civilibus et ordinariis.</p>
                    <p>Statuimus et ordinamus, ad hoc ut omnibus in nostra episcopali curia pateat manifeste, et propter ignorantiam se non valeant excusare, quod vicarii nostri, et nostrae episcopalis curiae teneantur qualibet die sedere, et jus publice reddere et facere cuicumque petenti secundum formam juris et consuetudinem nostrae curiae hactenus observatam.</p>
                    <p>Salvo quod non sedeant, nec jus reddant in ordinariis, vel civilibus causis tantum abhinc in antea, videlicet a die sancti Viti de mense junii usque in diem sancti Alexii de mense julii, nec ipsis diebus propter ferias messium: item a die festi exaltationis sanctae Crucis XIV mensis septembris, usque in diem kalend. novembris, nec ipsis diebus propter ferias vindemiarum.</p>
                    <p>Possint tamen dictis temporibus feriarum sedere, et jus reddere, et facere super intesimentis et quaestionibus possessionum ablatarum, et turbatarum, et de interdictis ipsorum, et novi operis nuntiatione, et damni infecti, et super quaestionibus et causis spiritualibus, et matrimonialibus, ac viduarum et pupillorum et appellationum.</p>
                    <p>Item non sedeant, nec jus reddant infrascriptis diebus festivis et inductis ad honorem Dei, videlicet die paschatis resurrectionis Domini nostri Jesu Christi, et VII diebus praecedentibus, et VII subsequentibus, et die ascensionis Domini, et die paschalis pentecostes, et duobus diebus sequentibus, et die paschalis nativitatis Domini, et diebus sequentibus usque ad epiphaniam, et ipsa die epiphaniae, et die vigiliae sanctae nativitatis, et singulis diebus dominicis.</p>
                    <p>Item</p>
                    <p>Mense januarii.</p>
                    <p>Die XX Sanctorum Fabiani et Sebastiani mm.</p>
                    <p>Die XXI Sanctae Agnetis virginis.</p>
                    <p>Die XXV Conversionis sancti Pauli.</p>
                    <p>De mense Februarii.</p>
                    <p>Die II Purificationis sanctae Mariae Virginis.</p>
                    <p>Die III Sancti Blasii.</p>
                    <p>Die XXII Cathedrae sancti Petri.</p>
                    <p>Die XXIV Sancti Mathiae Apostoli.</p>
                    <p>De mense Martii.</p>
                    <p>Die VII Sancti Thomae de Aquino.</p>
                    <p>Die XII Sancti Gregorii.</p>
                    <p>Die XXI Sancti Benedicti abbatis.</p>
                    <p>Die XXV Adnuntiationis sanctae Mariae Virginis.</p>
                    <p>De mense Aprilis.</p>
                    <p>Die VI Sanctae Libertatis nostrae.</p>
                    <p>Die XXIII Sancti Georgii.</p>
                    <p>Die XXV Sancti Marci Evangelistae.</p>
                    <p>Die XXVII Migrationis beate Sitae.</p>
                    <p>Die XXIX Sancti Petri martyris de ordine praedicatorum.</p>
                    <p>De mense Maii.</p>
                    <p>Die primo Sanctorum Apostolorum Philippi et Jacobi.</p>
                    <p>Die III Inventio sanctae Crucis et sancti Allexandri.</p>
                    <p>Die VI Sancti Johannis ante portam latinam.</p>
                    <p>Die VIII Apparitionis sancti Michaelis.</p>
                    <p>Die X Sancti Cataldi et sanctae Christinae.</p>
                    <p>Die XIII Sanctae Mariae ad Martyres.</p>
                    <p>Die XIX Sancti Theodori.</p>
                    <p>De mense Junii.</p>
                    <p>Die III Sancti Davini.</p>
                    <p>Die XI Sanctae Barnabae.</p>
                    <p>Die XIII Sancti Antonii de Padua.</p>
                    <p>Die XV Sancti Viti.</p>
                    <p>Die XXII Sanctorum X millium Martyrum.</p>
                    <p>Die XXIV Sancti Johannis Baptistae.</p>
                    <p>Die XXIX Sanctorum Apostolorum Petri et Pauli.</p>
                    <p>De mense Julii.</p>
                    <p>Die XII Sancti Paulini episcopi lucani.</p>
                    <p>Die XVI Sanctorum Quirici et Julittae.</p>
                    <p>Die XVII Sancti Allexii.</p>
                    <p>Die XXII Sanctae Mariae Magdalenae.</p>
                    <p>Die XXV Sancti Jacobi Apostoli.</p>
                    <p>Die XXVI Sanctae Annae.</p>
                    <p>Die XXVII Sancti Pantaleonis.</p>
                    <p>De mense Augusti.</p>
                    <p>Die primo Absolutionis s. Petri a vinculis.</p>
                    <p>Die V Sancti Dominici et festum beatae Virginis de Nive.</p>
                    <p>Die VII Sancti Donati.</p>
                    <p>Die X Sancti Laurentii.</p>
                    <p>Die XIII Sancti Cassiani.</p>
                    <p>Die XV Assumptionis s. Mariae Virginis.</p>
                    <p>Die XVI Sancti Rochi.</p>
                    <p>Die XX Sancti Bernardi abbatis.</p>
                    <p>Die XXIV Sancti Bartholomaei Apostoli.</p>
                    <p>Die XXV Sancti Pontiani.</p>
                    <p>Die XXVIII Sancti Augustini.</p>
                    <p>Die XXIX Decollationis s. Johannis Baptistae.</p>
                    <p>De mense Septembris.</p>
                    <p>Die primo Sancti Reguli.</p>
                    <p>Die VIII Nativitatis sanctae Mariae Virginis.</p>
                    <p>Die XIII Vigiliae sanctae Crucis.</p>
                    <p>Die XIV Exaltationis sanctae Crucis.</p>
                    <p>Die XXI Sancti Matthaei Apostoli et Evangelistae.</p>
                    <p>Die XXV Sanctae Faustae virginis.</p>
                    <p>Die XXVI Sanctae Justinae.</p>
                    <p>Die XXIX Dedicationis s. Michaelis.</p>
                    <p>Die XXX Sancti Hieronymi.</p>
                    <p>De mense Octobris.</p>
                    <p>Die IV Sancti Francisci confessoris.</p>
                    <p>Die VI Consecrationis s. Martini Luc.</p>
                    <p>Die VIII Sanctae Reparatae.</p>
                    <p>Die IX Sancti Dompnini.</p>
                    <p>Die XVIII Sancti Lucae Evangelistae.</p>
                    <p>Die XXVIII Sanctorum Simonis et Judae.</p>
                    <p>Die XXXI Vigiliae festi omnium Sanctorum.</p>
                    <p>De mense Novembris.</p>
                    <p>Die primo Festivitatis omnium Sanctorum.</p>
                    <p>Die II Commemorationis defunctorum.</p>
                    <p>Die VI Sancti Leonardi.</p>
                    <p>Die IX Dedicationis Basilicae Salvatoris.</p>
                    <p>Die XI Sancti Martini.</p>
                    <p>Die XVIII Sancti Fridiani.</p>
                    <p>Die XXI Praesentationis B. M. ex consuetudine.</p>
                    <p>Die XXV Sancti Prosperi et sanctae Catharinae.</p>
                    <p>Die XXX Sancti Andreae Apostoli.</p>
                    <p>De mense Decembris.</p>
                    <p>Die III Sanctorum Jasonis, Mauri et Hilariae.</p>
                    <p>Die IV Sanctae Barbarae.</p>
                    <p>Die VI Sancti Nicolai.</p>
                    <p>Die VII Sancti Ambrosii.</p>
                    <p>Die VIII Conceptionis beatae Mariae Virginis.</p>
                    <p>Die XIII Sanctae Luciae.</p>
                    <p>Die XIV Sancti Agnelli abbatis.</p>
                    <p>Die XXI Sancti Thomae Apostoli.</p>
                    <p>Die XXIV Vigiliae Nativitatis Domini et diebus sequentibus dicti mensis propter ipsum Pascha.</p>
                    <p>Item diebus rogationum, quibus itur ad litanias.</p>
                    <p>Item die prima quadragesimae.</p>
                    <p>Item diebus quibus lucanum commune universaliter, vel particulariter iret, vel esset in exercitu, tracta, vel cavalcata, et quando particulariter iret, non sedeant in causis illorum, vel contra illos qui irent, vel essent in dicto exercitu, tracta, vel cavalcata.</p>
                    <p>Item non sedeant, vel jus reddant in vesperis, vel in nonis infrascriptis diebus vigiliarum praedictarum videlicet.</p>
                    <p>Die vigiliae Paschatis Pentecostes.</p>
                    <p>Die vigiliae corporis Christi.</p>
                    <p>Die vigiliae Ascensionis Domini.</p>
                    <p>Die vigiliae Assumptionis sanctae Mariae Virginis.</p>
                    <p>Die vigiliae Purificationis.</p>
                    <p>Die vigiliae Annuntiationis sanctae Mariae Virginis.</p>
                    <p>Die vigiliae sancti Martini.</p>
                    <p>Quibus diebus vigiliarum praedictarum possint sedere, et jus reddere solum a mane usque ad tertias, et in tertiis, nisi alias provideatur per nos, seu vicarios nostros, vel alterum ipsorum.</p>
                </div>
                <div>
                    <head>Capitulum 25</head>
                    <p>(25) De dolo et contumacia.</p>
                    <p>Quod super criminibus sententia possit ferri contra contumaces sine alia probatione, et lite contestata.</p>
                    <p>Item quia publicae utilitatis est, ut maleficia non remaneant impunita, et quia multi iniquitatis filii satagunt excessuum suorum per eorum contumacias, et absentias vitare vindictas.</p>
                    <p>Statuimus, ut quicumque in nostra curia fuerit, vel erit accusatus, vel contra eum proceditur, vel procedetur per viam, et modum inquisitionis, debeat citari personaliter, vel ad domum suae solitae habitationis, vel apud ecclesiam suam, vel ubi obtinet beneficium tribus vicibus, vel una vice pro tribus cum expressione peremptoria.</p>
                    <p>Et quando citatur una vice pro primo secundo et tertio, et peremptorie, praefigatur in tali citatione ad minus terminus trium dierum, quibus coram nobis, vel nostro vicario, seu commissario nostro compareat in ipso termino responsurus accusationi, vel inquisitioni factae, vel fiendae contra eum.</p>
                    <p>Et si talis sic citatus clericus, val laicus in dicto termino non comparuerit, vel si comparuerit, sine causa legitima recusaverit respondere, ne de ejus contumacia valeat gloriari, vel praemium reportare, ex tunc habeatur pro confesso, et contra eum procedatur, et procedi possit etiam ad condemnationem, et difinitivam sententiam sine aliqua alia probatione, ac si crimina, vel excessus, de quibus proceditur contra eum, in judicio fuisset confessus, vel fuisset legitimis probationibus convictus, non obstante quod non sit lis contestata.</p>
                    <p>Hanc autem constitutionem locum habere volumus etiam in processibus pendentibus, vel quomodolibet inchoatis.</p>
                    <p>Et idem statutum per omnia observetur, et locum habeat in quocumque supposito rumore delicti, contractus, domicilii, sive rei jurisdictioni temporali lucani episcopi, in quacumque causa accusationis, denuntiationis, vel inquisitionis de et pro quibuscumque excessibus, vel delictis commissis, vel committendis.</p>
                </div>
                <div>
                    <head>Capitulum 26</head>
                    <p>(26) De jurejurando.</p>
                    <p>De poena mariti, et uxoris jurantium, vel paciscentium se ad invicem non repetere.</p>
                    <p>Item quoniam quidam laici de non repetendis uxoribus suis, et quaedam mulieres de non repetendis maritis suis legitimis temeraria solent facere juramenta, quae perjuria sunt merito appellanda, et illicitas promissiones et pacta, ut matrimonia legitima indebite dissolvantur, praesenti decreto statuimus, ut omnes sive mares fuerint sive foeminae qui de caetero fecerint hujusmodi juramentum, vel pactum, et qui eis in hac perversione adstiterit conficiendo super hoc publicum instrumentum, vel locum testis etiam obtinendo, seu alias operando, quod hujusmodi juramenta, immo verius perjuria committantur, vel interveniant pacta, hoc ipso sint excommunicationis vinculo innodati.</p>
                    <p>Illique nullatenus ligati, vel astricti hujusmodi juramento, vel pacto agant poenitentiam de perjurio, et se se repetant, juramento, vel pacto hujusmodi, quod nullum decernimus, non obstantibus, cum juramentum et pactum non debeant esse iniquitatis vinculum, sed adminiculum veritatis.</p>
                    <p>Ne autem per ignorantiam aliqui se valeant excusare, praecipimus, ut hoc nostrum decretum per omnes praelatos et rectores ecclesiarum coram populo quater in anno solemniter publicetur.</p>
                </div>
                <div>
                    <head>Capitulum 27</head>
                    <p>(27) Quod nullus clericus juret in manu laici sine licentia episcopi.</p>
                    <p>Item hac nostra constitutione praecipimus, quod nullus clericus, vel persona ecclesiastica praesumant jurare, vel testimonium perhibendo, vel quacumque alia de causa in aliqua curia saeculari, nec in manu alicujus laici sine nostra, vel nostri vicarii licentia speciali, sub poena, et ad poenam centum solidorum pro qualibet vice, qua fuerit contrafactum, in quam poenam contrafacientes ex nunc incurrere volumus ipso facto.</p>
                </div>
                <div>
                    <head>Capitulum 28</head>
                    <p>(28) De vita et honestate clericorum.</p>
                    <p>Quod ad jacendum in ecclesia saeculares personae non admittantur.</p>
                    <p>Item cum domum Domini deceat sanctitudo, praecipimus et mandamus, quatenus ad jacendum, et standum infra ecclesiam saeculares masculi, vel feminae, etiamsi essent religiosae, nullatenus admittantur, nisi hoc exposceret necessitas extrema, et in eo casu sic mulieres a viris distinguantur, quod nihil immundum, aut sanctitatis loci sancti contrarium valeat perpetrari.</p>
                    <p>Quod si ex nunc secus actum fuerit, praeter expensas fiendas in reconciliatione ecclesiae, rectorem illius condemnamus in IV libras cerae.</p>
                </div>
                <div>
                    <head>Capitulum 29</head>
                    <p>(29) De vestibus clericorum.</p>
                    <p>Item statuimus, quod nullus sacerdos, aut clericus in sacerdotio constitutus habens ecclesiasticum beneficium per civitatem, aut vicos, sive plateas incedat, quin exteriorem vestem clausam habeat, nec mantellis utantur, aut cappis de vivo coloris fulgore, aut splendore, pannis autem giallis, rubeis, vel viridibus non utantur, nec capputeum, aut infulam in ecclesia, aut per civitatem eundo inhoneste, vel superbe more deferant laicorum, si canonicam voluerint effugere ultionem; bottones vero de panno tantum, et guascappas in villis et terris dioecesis lucanae, et extra terram eundo, et equitando, et redeundo, et capputeum, et infulam in ecclesia de nocte, et etiam eundo extra civitatem, et redeundo habere unicuique clerico liceat, et deferre.</p>
                    <p>Quicumque autem praemissa non servaverint, XL solidorum poenam se noverint incursuros, quintam partem praedictae poenae revelanti concedentes.</p>
                </div>
                <div>
                    <head>Capitulum 30</head>
                    <p>(30) Quod nullus clericus teneat concubinam.</p>
                    <p>Item statuimus, quod nullus clericus in sacris ordinibus constitutus, vel ecclesiasticum obtinens beneficium civitatis, vel dioecesis lucanae, vel ibi moram trahens, vel delinquens concubinam aliquam publicam, vel aliquam secum in domo, vel extra domum, de qua sit, vel fuerit diffamatum, aut sinistra suspitio rationabiliter, vel verisimiliter haberi possit, teneat mulierem, nec admittat eam ad aliquod servitium in canonica ecclesiae, nisi mater, vel amita, avia, vel soror carnalis ejus fuerit.</p>
                    <p>Et qui contrafecerint ab officio et beneficio suspendantur, et alia poena nostro arbitrio puniantur.</p>
                    <p>Si qui vero crimen adulterii, vel incestus cum aliqua moniali, vel nefarium crimen sodomitum commiserit, officio priventur, et beneficio, et alia poena pecuniaria, vel carceris nostro arbitrio puniantur.</p>
                    <p>Plebani quoque, et alii praelati praedictam constitutionem observent, et eorum clericos et cappellanos non observantes, vel in aliquo contrafacientes debeant nobis, vel nostro vicario per eorum literas, vel viva voce denuntiare sub excommunicationis, et XX librarum poena nostrae camerae applicandarum.</p>
                </div>
                <div>
                    <head>Capitulum 31</head>
                    <p>(31) De poena ludentis ad taxillos.</p>
                    <p>Item statuimus, et universos, et singulos clericos, et personas ecclesiasticas civitatis et dioecesis lucanae semel secundo et tertio perhentorie commonemus, ut nullus ipsorum ulterius ludat, vel per se aliquam aliam personam ludere faciat ad ludum aliquem taxillorum, vel ad aliud, qui vocatur Riginetta.</p>
                    <p>Omnes et singulos, qui contrafecerint, poenam X librarum, quarum quartam partem denuntianti applicamus, irrevocabiliter incurrere volumus ipso facto.</p>
                </div>
                <div>
                    <head>Capitulum 32</head>
                    <p>(32) De armis prohibitis non portandis.</p>
                    <p>Item ut clericorum compescatur audacia, statuimus, quod nullas clericus lucanae civitatis, vel dioecesis in locis, ubi habitat, offendibilia, vel defendibilia arma per civitatem lucanam, vel burgos, vel subburgos, vel castra, vel vicos, ubi habitant, portet absque nostra licentia speciali, nisi eundo, et redeundo extra ipsam civitatem, et burgos, et subburgos sine fraude, vel nisi illi de castris, vel villis ad civitatem venirent, vel ad alia castra, vel vicos remota accederent sine fraude.</p>
                    <p>Omnes et singulos, qui contrafecerint, poenam X librarum nostrae camerae applicandarum volumus incurrere quinta parte denuntianti penitus reservata.</p>
                </div>
                <div>
                    <head>Capitulum 33</head>
                    <p>(33) Quod clerici portent tonsuram, et vestes eorum ordini congruentes.</p>
                    <p>Licet clericos religiosos et conversos congruis attollere favoribus, et eorum immunitates, jura, et privilegia illibata conservare pro viribus intendamus, tamen ipsos suis juribus, et honoribus ita volumus esse contentos, quod immunitatum, et jurium suorum limites observantes jura non impediant, vel occupent aliorum.</p>
                    <p>Et qui eorum verbis, et exemplis laicos debent ad viam vitae, et rectitudinis revocare, ipsos in mortis devia non impellant, et ex ipsis fomites eorum erroris, et discordiarum materiam dicantur laici invenire.</p>
                    <p>Sane, sicut nos tam facti experientia, quam frequens clamor instruxit, quidam clerici religiosi, ac ecclesiarum, et venerabilium locorum lucanae civitatis et dioecesis conversi, nec in vestimentorum forma, nec in modo tonsurae, nec in qualitate negotiorum de clerico religioso, seu converso quidquam ostendunt, ad poenae subterfugium se pro clericis, religiosis, seu conversis solummodo exhibentes, et cum super excessibus, quos saeculari luxu committunt, et negotiationibus saecularibus, quas exercent, ad publica judicia pertrahuntur, circumcisis crinibus, et habitu clericali, seu religioso assumpto, ut possint circumvenire vindictam, se pro religiosis, vel conversis, seu clericis repraesentant fori privilegium labiis allegantes, quod factis negaverant paulo ante.</p>
                    <p>Verum quia privilegium moeretur amittere, qui permissa sibi abutitur potestate, et frustra legis invocat auxilium, qui committit in legem.</p>
                    <p>Nos volentes tam praedictorum animarum periculis, quam scandalis, et malis exemplis, quae exinde occurrunt, et possunt occurrere, auxiliante Domino praecavere, omnes clericos, et religiosos conversos ecclesiarum saecularium, vel venerabilium, seu religiosorum locorum civitatis, et dioecesis lucanae semel secundo et tertio termino perhemptorie commonemus, ut se ipsos debeant emendare, et saecularibus negotiationibus, et officiis dimissis omnino vestes, et tonsuram portare debeant congruentes, ita quod in modo tonsurae, et vestimentorum qualitate eorum religioni conveniant, et a laicis discernantur.</p>
                    <p>Non tamen propter aliquid praemissorum, vel aliquid de contentis in aliquibus nostris constitutionibus intendimus foro, vel jurisditioni saeculari in personam ecclesiasticam jurisditionem aliquam prorogare, sive alias tribuere, aut dare, quin imo si aliqua contra hanc nostram intentionem reperirentur quomodolibet edita, sive facta per nos, vel aliquem, seu aliquos ex praedecessoribus nostris lucanis episcopis, tamquam canonibus inimica, etiam si transivissent in consuetudinem, in his scriptis totaliter revocamus, et haberi volumus pro non factis.</p>
                </div>
                <div>
                    <head>Capitulum 34</head>
                    <p>(34) Quod certis saecularibus negotiis clerici non utantur.</p>
                    <p>Cum saecularia officia et negotiationes sint clericis penitus interdicta.</p>
                    <p>Nos Berengarius Dei gratia episcopus lucanus omnes, et singulos clericos civitatis, et dioecesis lucanae cujuscumque status et conditionis existant, semel secundo et tertio perhemptorie ac publice commonemus, eis et cuilibet eorum sub excommunicationis poena districte praecipientes, ut nullus eorum pesandi officium venalem panem, vel aliquod aliud interdictum a laicis quibuscumque commissum in civitate, vel dioecesi praedictis ulterius exerceat, nullusque tabernam vini, seu vinum teneat ad vendendum, vel vendi faciat ad minutum in suarum ecclesiarum domibus, vel alienos absque nostri in utroque casu licentia speciali.</p>
                    <p>In omnes et singulos, qui contrafecerint, ex nunc prout ex tunc in his scriptis excommunicationis sententiam promulgantes.</p>
                    <p>Et nihilominus vinum et panem sic venalem, vel venale nostrae camerae applicantes, ulterius poenam C. sol. denarii lucensis, quam contra in aliquo contrafacientes volumus incurrere ipso facto, exinde quintam partem denuntianti integraliter concedentes.</p>
                </div>
                <div>
                    <head>Capitulum 35</head>
                    <p>(35) De poena intrantium claustra monasteriorum monialium.</p>
                    <p>Item cupientes dissolutos, et infamiae notandos accessus quorumdam hominum, et personarum in posterum faciendos ad loca, et monasteria monialium civitatis, et dioecesis lucanae via, qua convenit, coercere, et ipsorum malitiis obviare, statuimus, et universos, et singulos tam clericos, quam religiosos, quam laicos utriusque sexus civitatis et dioecesis lucanae semel secundo et tertio peremptorie commonemus, ut nullus ipsorum audeat, vel praesumat, ad dicta loca, et monasteria intrare sine manifesta necessaria honesta, et rationabili causa absque nostra licentia speciali.</p>
                    <p>In omnes et singulos, qui contrafecerint, excommunicationis sententiam proferentes, Praesens autem constitutio ad patrem, vel matrem, patruum, vel amitam, fratrem, vel sororem monialium prae dictarum nullatenus extendatur, [2] praeter poenam X librarum denarii lucensis exinde quintam partem denuntianti applicantes.</p>
                    <p>Quae tamen constitutio dumtaxat locum habeat, quando quis monasterium ingreditur in septa monialium per clausuram monialibus deputatam.</p>
                </div>
                <div>
                    <head>Capitulum 36</head>
                    <p>(36) Quod nullus clericus vadat de nocte per civitatem lucanam.</p>
                    <p>Item cum viros ecclesiasticos non in tenebris ambulare oporteat, sed in luce, hac constitutione perpetuo valitura prohibemus, ne aliquis clericus, vel persona ecclesiastica post sonum campanae comunis lucani, quae pulsatur de sero, usque ad campanam diei per civitatem lucanam sub poena X librarum praesumat incedere, nisi pro poenitentia, vel aliis sacramentis ecclesiasticis conferendis, vel pro alia causa necessaria, et honesta eum ire constaret, et tunc cum lumine, et cum sotietate decenti, et cum cocta, vel alio habitu decenti tali clerico, vel personae ecclesiasticae, quam poenam nostrae camerae applicandam contrafacientes incurrere volumus ipso facto.</p>
                </div>
                <div>
                    <head>Capitulum 37</head>
                    <p>(37) De clericis non residentibus.</p>
                    <p>Quod clerici in eorum ecclesiis, vel beneficiis per personam faciant residentiam.</p>
                    <p>Item nolentes, ut ecclesiae nostrae civitatis et dioecesis debitis officiis defraudentur, statuimus, et primo secundo et tertio, et peremptoriae monitionis edicto monemus, omnes et singulos praelatos, et rectores ecclesiarum lucanae civitatis et dioecesis, vel aliud beneficium ecclesiasticum curam animarum habens, vel quod ex statuto privilegio, vel consuetudine perpetuam residentiam requirat, qui nunc sunt, et qui erunt per tempora, eisque sub poena excommunicationis, et privationis beneficiorum praecipiendo mandamus, quatenus in ipsis ecclesiis, vel beneficiis perpetuam personalem faciant residentiam, secundum quod de jure tenentur.</p>
                    <p>Et ab ipsis ecclesiis et beneficiis se ulterius non absentent absque nostra licentia speciali, et qui contrafecerit poenam X librarum incurrat, quartam partem dictae poenae revelanti concedentes, scientes, quod contra illos, qui per quatuor menses sine nostra, vel vicarii nostri licentia erunt absentes a dictis beneficiis, ad ipsorum privationem sine monitione, vel citatione alia procedendum.</p>
                </div>
                <div>
                    <head>Capitulum 38</head>
                    <p>(38) Revocatio dispensationum, et gratiarum factarum super absentia beneficiorum.</p>
                    <p>Quia multi praelati et rectores ecclesiarum curatarum, vel clerici aliorum beneficiorum, quae ex consuetudine, privilegio, vel statuto perpetuam, et personalem requirunt residentiam, tam a nobis, quam a nostris antecessoribus gratias et indulgentias, seu dispensationes impetrarunt, ut eis indeterminate, vel ad tempus a suis liceat ecclesiis, et beneficiis absentare, quasque gratias et indulgentias, quia periculosas esse novimus, tam ecclesiis, quam populis earumdem, sicut experientia manifestat, pro eo quod divinus cultus, et animarum cura negligitur.</p>
                    <p>In hac nostra synodo publice auctoritate praesentis constitutionis, et omni modo, jure, et forma, quibus melius possumus, cassamus, et revocamus.</p>
                </div>
                <div>
                    <head>Capitulum 39</head>
                    <p>(39) De praebendis.</p>
                    <p>Quod habens unum beneficium, quod requirit residentiam per personam, non recipiat aliud simile sine dispensatione.</p>
                    <p>Item statuimus, quod aliquis habens dignitatem, vel personatum, vel aliud beneficium curam habens animarum, vel quod requireret ex privilegio, statuto, vel consuetudine approbata residentiam perpetuam, et personalem, vel hospitale, sive alium pium locum de caetero, ad aliud ecclesiasticum beneficium curam animarum habens, vel quod simili modo personalem residentiam requirat, nullatenus assumatur, nisi facta resignatione prioris beneficii, vel ecclesiae in manibus nostris, vel illius, ad quem institutio, et destitutio ipsius ecclesiae noscitur pertinere, et si primum retinere contenderit cum secundo, utroque sit ipso jure privatus, nisi per romanum Pontificem, vel ejus auctoritate, seu per nos in casu nobis permisso a jure cum eo super hoc fuerit legitime dispensatum.</p>
                    <p>Ille vero, ad quem pertinet prioris beneficii, vel ecclesiae institutio, institutionem facere non audeat, nisi prius constet sibi de resignatione prioris ecclesiae, vel beneficii, vel quod per nos, vel nostram curiam fuerit declaratus privatus, et si contrafecerit X librarum poenam incurrat, quintam partem dictae poenae revelanti concedentes.</p>
                    <p>Additio.</p>
                    <p>Insuper volumus, et mandamus, et sub infrascriptis poenis citamus, requirimus, et monemus pro primo secundo tertio et peremptorio termino, ac monitione canonica omnes, et singulos rectores hospitalium nostrae civitatis et dioecesis, quatenus sub excommunicationis, et privationis poenis infra duos menses proxime futuros a die publicationis hujus nostrae constitutionis debeant, et teneantur in hospitalibus, quae habent, vel de caetero habebunt, continuam residentiam facere personalem, et bona, et redditus dictorum hospitalium convertere in usum pauperum, aliaque omnia, et singula facere, quae sanctae recordationis Dominus Clemens Papa V providit per suam constitutionem, quae incipit: Quia contigit.</p>
                </div>
                <div>
                    <head>Capitulum 40</head>
                    <p>(40) Quod habentes plura beneficia debeant de eorum titulis fidem facere.</p>
                    <p>Cum pluralitatem beneficiorum tam generale concilium, quam nostra episcopalis constitutio interdicat, et multi esse dicantur clerici, et praelati in civitate, et dioecesi lucana plura cum cura, et sine cura beneficia obtinentes.</p>
                    <p>Omnes et singnlos clericos, et praelatos in civitate, et dioecesi lucana plura ecclesiastica beneficia obtinentes monemus, ut civitatenses intra duos menses, dioecesani vero intra quatuor mensium spatium a die publicationis hujusmodi constitutionis beneficia cum cura, vel quibus cura non imminet animarum, quae in civitate, vel dioecesi obtinet memoratis, nobis cum ipsorum titulis, et beneficiorum, seu nominibus in scriptis debeant intonare cum dispensationibus, si quas habere se asserant de eisdem; quem terminum eis pro primo secundo et tertio, et peremptorio assignamus.</p>
                    <p>Alioquin contra tales hujusmodi plura beneficia obtinentes, et contra monitionem nostram hujusmodi temere venientes elapso praedicto termino ad privationem beneficiorum suorum procedemus, quantum justitia suadebit, sibi electione primi sui beneficii, vel ejus, quod sibi de jure debebitur, reservata.</p>
                </div>
                <div>
                    <head>Capitulum 41</head>
                    <p>(41) Quod in ecclesiis collegiatis sit solitus numerus canonicorum, et clericorum.</p>
                    <p>Item cupientes, quod tam prioralibus, quam baptismalibus et collegiatis ecclesiis civitatis, et dioecesis lucanae in debito, et consueto canonicorum numero serviatur decenter, universos, et singulos priores, et plebanos, ac praelatos civitatis, et dioecesis praedictae semel secundo et tertio peremptorie, ac publice praesenti scriptura monemus, ut unusquisque prior, et plebanus, seu alius praelatus, ad quem canonicorum electio, seu receptio pertinet, statutum, seu consuetum numerum canonicorum ecclesiae ac plebis suae hinc ad tres menses proxime futuros eligere, seu habere procuret, qui continuam in ipsa ecclesia residentiam facientes eidem in ordinibus, secundum quod ipsius beneficii cura requirit, de caetero serviant diligenter, sicut canonici tales servire tenentur de jure.</p>
                    <p>Alioquin omnes et singulos priores, et plebanos, qui nostris monitionibus hujusmodi obedire contempserint, poenam XXV librarum volumus incurrere ipso facto, et contra eos alias nihilominus processuri et ecclesias, et plebes ipsas de canonicis idoneis ex officio nostro curabimus ordinare, pro ut ipsis cognoverimus expedire.</p>
                </div>
                <div>
                    <head>Capitulum 42</head>
                    <p>(42) Quod omnes qui obtinuerunt, vel detinuerunt aliquod beneficium, vel hospitale debeant de eorum titulis fidem facere.</p>
                    <p>Item quia beneficium ecclesiasticum non potest licite sine canonica institutione obtineri, et quia tanto graviora sunt crimina, quanto diutinus infelicem animam detinent alligatam, et quia multorum relatibus ad nostram audientiam pervenit, quod multi clerici civitatis, et dioecesis lucanae multas ecclesias, et ecclesiastica beneficia, ac hospitalia detinent minus juste, volentes, ut ex debito pastoralis officii tenemur, cognoscere oves nostras, et animarum periculis, et ecclesiarum, et hospitalium, ac beneficiorum indemnitatibus, prout nobis est possibile, viam praecludere, statuimus, et pro primo secundo et tertio peremptorio monitionis edicto, et sub excommunicationis, et privationis poena, et alia poena nostro arbitrio infligenda praecipimus omnibus, et singulis abbatibus, praepositis, prioribus, archidiaconis, decanis, archipresbyteris, plebanis, canonicis, et aliis ecclesiarum praelatis, seu rectoribus, et beneficiatis, ac cappellanis, et hospitalium rectoribus, et commendatariis ecclesiarum, vel beneficiorum [3], et quibuscumque aliis nostrae civitatis, et dioecesis, vel ibidem moram trahentibus, vel qui in ipsis civitate et dioecesi possident, vel tenent aliquam ecclesiam, monasterium, hospitale, vel beneficium, vel praebendam, quam ecclesiam monasterium, hospitale, vel beneficium, vel praebendam adepti fuerint a quatuor annis citra, debeant intra duos menses civitatenses, et intra quatuor illi de dioecesi de titulis, et eorum juribus, quibus ipsas ecclesias, beneficia, seu hospitalia possident, seu tenent nobis, vel vicario nostro per publica instrumenta, vel per literas authenticas plenam fidem faciant.</p>
                    <p>Alioquin ad dictam excommunicationis septentiam, et privationem dictorum beneficiorum, seu hospitalium, seu ad declarationem contra eos de nullitate, et ad eorum beneficiorum, ecclesiarum, seu hospitalium provisionem de aliis personis idopeis, et ad alias poenas, prout nobis videbitur, procedemus.</p>
                </div>
                <div>
                    <head>Capitulum 43</head>
                    <p>(43) Revocatio commendarunt, yconimatuum [4], et dispensationum, et prorogationum olim factarum.</p>
                    <p>Item volentes indemnitatibus ecclesiarum, et hospitalium, et beneficiorum, ac aliorum piorum locorum providere, et animarum periculis obviare, hac sinodali constitutione revocamus, et cassamus omnes, et singulas commendas ecclesiarum, beneficiorum, hospitalium, et piorum locorum lucanae civitatis, et dioecesis per praedecessores nostros, et eorum vicarios, vel per capitulum, et ejus vicarios, vel per quemcumque sub nomine vicarii capituli sede vacante, vel per quemcumque nostrum vicarium, et omnem constitutionem yconomorum, vel yconomatuum, et omnem prorogationem executionum testatorum, et ultimarum voluntatum, nec non omnem dispensationem super aliquo beneficio, vel ecclesia, vel hospitali habitas, et factas per praedictos praedecessores, vel vicarios, vel capitulum, vel sub nomine vicariatus, mandantes nihilominus omnibus, et singulis personis ecclesiasticis, quod aliquam commendam, vel yconomatum, vel dispensationem praedictam per praedictos, vel aliquem praedictorum factam haberent, quatenus civitatenses intra duos menses, et diocesani intra quatuor menses nobis, vel nostro vicario per instrumentum publicum, vel literas authenticas producere, et ostendere teneantur ad poenam et sub poena L librarum nostrae camerae applicandarum, cujus poenae quartam partem denuntiatori assignamus, semper nobis reservata potestate ab ipsis rationem de administrationibus exigendi.</p>
                </div>
                <div>
                    <head>Capitulum 44</head>
                    <p>(44) Quod nullus alienet, vel pignoret res ecclesiarum.</p>
                    <p>Item praedecessorum nostrorum statuta sequentes, cupientes ecclesiarum utilitatibus providere.</p>
                    <p>Statuimus, ne quis rector alicujus ecclesiae, vel loci religiosi, seu ecclesiastici civitatis, vel dioecesis lucanae, vel quivis alius alienet, vel pignori obliget possessionem aliquam, vel thesaurum, seu proventus nondum habitos ad tempus alicujus ecclesiae, vel loci religiosi, vel ecclesiastici civitatis, vel dioecesis praedictae absque nostra licentia speciali, quae appareat in scriptura sigillo nostro signata pendenti, vel per publicum instrumentum, et monemus omnes et singulos, ne contra praedictum statutum aliquid debeant attentare, in omnes et singulos, qui contra fecerint, vel fieri consenserint alienando, seu pignori obligando, vel recipiendo aliquo titulo alienationis, seu pignoris aliquid de praedictis excommunicationis sententiam proferentes, ac etiam decernentes irritum, et inane, ac penitus non valere, quidquid contra praedictum statutum fuerit attentatum.</p>
                    <p>Et nihilominus omnes, et singulos clericos et personas ecclesiasticas contrafacientes poenam XXV librarum pro vice qualibet incurrere volumus ipso facto.</p>
                </div>
                <div>
                    <head>Capitulum 45</head>
                    <p>(45) Quod nullus contrahat debita nomine ecclesiae suae.</p>
                    <p>Item statuimus, quod nullus praelatus, seu rector, vel beneficiatus alicujus ecclesiae, vel loci religiosi, vel ecclesiastici civitatis, vel dioecesis lucanae debitum contrahat nomine ecclesiae suae, vel loci ecclesiastici.</p>
                    <p>Additio, vel alias ullo modo sine nostra, vel nostri vicarii generalis in nostra absentia, extra civitatem, vel dioecesim lucanam licentia speciali, ultra summam sibi concessam, vel concedendam a nobis, et si contraxerit pronunciamus contractum ipsum penitus non valere, et ex tali contractu in nullo suam ecclesiam obligari.</p>
                    <p>Verum plebani, et priores usque in summam X librarum, alii vero ecclesiarum rectores usque ad summam solidorum XL denariorum parvorum lucanorum possint, et eis liceat debitum contrahere pro ecclesia non obstante praesenti constitutione.</p>
                    <p>Anno nativitatis Domini MCCCCXXIII indict. prima die XIV julii.</p>
                    <p>Reverendus in Christo Pater et Dominus Dominus Nicolaus Dei, et apostolicae sedis gratia episcopus lucanus, dum esset in ejus lucana ecclesia adstante sibi magnifica congregatione canonicorum dictae ecclesiae, et aliorum clericorum benefitiatorum lucanae civitatis.</p>
                    <p>Dominus episcopus ex certis legitimis causis, et maxime ad tollendum scandalum, quod exortum erat, et multiplicabat inter clericos, et personas ecclesiasticas dictae civitatis, et dioecesis, cum grandi deliberatione pro removenda querimonia, quae quotidie instabat ei, revocavit, cassavit, et retractavit constitutionem illam, et capitulum synodale cum omni sua dependentia, et additionibus de volumine constitutionis dictae curiae suae positum sub rubrica suprascripta.</p>
                    <p>Quod nullus contrahat debita nomine suae ecclesiae cap. XLV.</p>
                    <p>Reliquos contractus, et obligationes praelatorum, clericorum, et personarum ecclesiasticarum in omni causa, et facto, dispositioni juris canonici, decernentes dictam constitutionem nemini debere suffragari, aut absolutione debitorum contractorum, vel contrahendorum relevare.</p>
                    <p>Datum, et latum in suprascripta ecclesia praesentibus etiam dominis Dominico de Urbetello decretorum doctore ejus vicario generali, et domino Jacobo Franchi specialiter in testes vocatis, et rogatis, et pluribus aliis, ut supradictum est.</p>
                    <p>Ego Johannes Terii jussu ejus scripsi et me subscripsi.</p>
                </div>
                <div>
                    <head>Capitulum 46</head>
                    <p>(46) Quod nullus locet ecclesiam sine licentia episcopi.</p>
                    <p>Item statuimus, quod nullus praelatus, vel rector alicujus ecclesiae de civitate, vel dioecesi lucana ecclesiam suam, vel omnes possessiones ejusdem ecclesiae universaliter ulterius locet, vel concedat ad firmam, nisi in casibus a jure concessis, et nostra licentia speciali, et si quis contrafecerit, locatio sit nulla ipso facto, sed clericus locans eo ipso poenam XXV librarum incurrat nostrae camerae applicandarum.</p>
                </div>
                <div>
                    <head>Capitulum 47</head>
                    <p>(47) Quod nullus occultet feuda, vel annuos redditus ecclesiarum.</p>
                    <p>Item cum quidam parrochiani, et vicini ecclesiarum feudum, et praestationes annuas, sive redditus annuales, quos ecclesiis, monasteriis, hospitalibus, vel alicui loco pio reddere, et praestare tenentur, vel consueverunt, occultant in ipsorum animarum periculum, et ecclesiarum ipsarum praejudicium, et gravamen: statuimus, et universos, et singulos parrochianos, et vicinos ecclesiarum parrochialium dioecesis lucanae praesenti decreto monemus, ut infra duos menses post hujusmodi constitutionis publicationem ipsum feudum, seu praestationes annuas, vel redditus annuales, quos occultarint, vel subtraxerint in fraudem praelatis, et rectoribus ipsarum ecclesiarum, seu locorum piorum manifestare procurent, et eisdem de ipsis occultatis in alium proxime sequentem mensem debitam satisfactionem impendant, vel super ipsis componant amicabiliter cum eisdem, quodque nullus ipsorum parrochialium occultet ulterius aliquid de praedictis.</p>
                    <p>In omnes et singulos tales occultatores, et parrochianos, qui praedicta observare contempserint excommunicationis sententiam proferentes.</p>
                    <p>Et hanc constitutionem praecipimus quater in anno publice nuntiari.</p>
                </div>
                <div>
                    <head>Capitulum 48</head>
                    <p>(48) Quod nullus donet, vel cedat in fraudem aliqua instrumenta, vel jura de quibus facta est solutio.</p>
                    <p>Item omnes homines, et personas, qui de aliquo debito jam soluto scienter, vel ad impugnandum, vel in praejudicium alicujus universitatis, vel personae in fraudem dederint, vel cesserint alicui alteri personae, vel receperint actionem, et omnes, qui de soluto debito ad voluntatem debitoris non restituerint instrumenta, et rogita cancellari non fecerint, fraudem, vel malitiam in illis aliquam committendo, nec non notarios, qui de talibus cessionibus scienter publicas scripturas perfecerint, excommunicationis vinculo innodamus, quam constitutionem et excommunicationem praecipimus quater in anno solemniter publicari.</p>
                </div>
                <div>
                    <head>Capitulum 49</head>
                    <p>(49) Quod voluntates defunctorum intra annum debeant executioni mandari.</p>
                    <p>Item cupientes, ut piae defunctorum voluntates executioni debitae demandentur, praedecessoris nostri vestigiis inhaerentes.</p>
                    <p>Statuimus, et monemus, quod omnes fidei commissarii, seu executores ultimarum voluntatum, tum deputati, vel in posterum deputandi intra unum annum post defunctorum obitum pias eorumdem defunctorum voluntates, et judicia, ad quae constituti sunt, vel fuerint, exequi fideliter juxta posse teneantur.</p>
                    <p>Alioquin ipsos fidei commissarios omnes, qui hanc constitutionem contempserint, vel distulerint observare, postquam officium executionis acceptaverint tacite, vel expresse, vel si ultra annum de facto processerint, licet de jure non possint, omnes ipso facto excommunicationis vinculo innodamus.</p>
                    <p>Praedictos fidei commissarios nihilominus ipso facto dicto officio praesenti constitutione nostra privatos, et quod per eos factum fuerit, decernimus non valere.</p>
                </div>
                <div>
                    <head>Capitulum 50</head>
                    <p>(50) Quod nullus impediat aliquem testari, vel sua peccata confiteri.</p>
                    <p>Item quia frequenter avaritiae caecitas adeo mentes aliquorum offuscat, quod dum aliqui in infirmitate constituti volunt condere testamenta, vel ultimas voluntates, consanguinei ipsorum ab intestato succedere cupientes, vel qui vigore aliorum testamentorum, vel ultimarum voluntatum per dictos infirmos jam conditorum succedere credunt, vel alii non permittunt sacerdotem, vel notarium, vel testes intrare ad eos, et sic interdum accidit, quod occasione praedicta intestati, et sine poenitentia, et absolutione decedunt.</p>
                    <p>Idcirco nos huic malitiae obviare volentes, et quia nihil est, quod magis debeatur hominibus, quam ut supremae voluntatis liber sit stilus, omni modo, jure, forma, et causa, quibus melius possumus, statuimus, et monemus, ac praecipimus, quod nullus de civitate, vel dioecesi lucana, vel ibi quomodolibet moram trahens cujuscumque sexus, arte aliqua, vel ingenio, per se, vel per alium publice, vel occulte impediat, quominus infirmus sua confiteatur peccata idoneo sacerdoti, vel suam ultimam voluntatem per testamentum, vel aliam ultimam voluntatem exprimant.</p>
                    <p>Si quis autem contrafecerit, vel in faciendo praestiterit consilium, auxilium, vel favorem, per hanc nostram constitutionem excommunicationis sententiam ipso facto incurrat, et alias poenas juris canonici, vel similes non evadat.</p>
                </div>
                <div>
                    <head>Capitulum 51</head>
                    <p>(51) De sepulturis.</p>
                    <p>Quod prior ecclesiae habeat canonicam portionem occasione sepulturae.</p>
                    <p>Item statuimus, et sub excommunicationis poena praecipimus districte, ut cum aliquis alibi, quam in sua ecclesia elegerit sepulturam, ille apud cujus ecclesiam sepultus fuerit, de omnibus ex funere provenientibus secundum loci consuetudinem dare priori teneatur canonicam portionem.</p>
                </div>
                <div>
                    <head>Capitulum 52</head>
                    <p>(52) Quod peregrini decedentes in lucana civitate sepeliantur in caemeterio ecclesiae cathedralis, et quod bona eorum episcopo assignentur, eorum haeredibus, vel pauperibus assignanda.</p>
                    <p>Item quoniam certum domicilium non habenti episcopus est pater, et episcopalis ecclesia dicitur esse mater; statuimus et sub XXV librarum poena, et ad restitutionem corporis, et perceptorum praecipimus, quod si peregrinus, vel advena in hac civitate sepultura decesserit non electa, nulla persona ecclesiastica, vel saecularis, seu religiosa eum sine nostra licentia speciali audeat alibi, quam in caemeterio majoris ecclesiae lucanae sepelire.</p>
                    <p>Advenam et peregrinum in hoc casu intelligentes, et declarantes, qui adhuc domicilium, vel larem non habeant, nec constituerant in civitate lucana, dum vivebat.</p>
                    <p>Caeterum universos hospites civitatis, et dioecesis lucanae, in quorum hospitiis infirmi peregrini, et advenae fuerint hospitali, monemus, et exortamur in Domino, et in remissionem eis injungimus peccatorum, quod in suis necessitatibus dictis infirmis serviant, libere permittentes eosdem de bonis suis conficere testamenta, et alias ultimas voluntates.</p>
                    <p>Quod si intestati decesserint, dictis hospitibus, et eorum sociis, familiaribus, et famulis sub excommunicationis poena mandamus, quatenus nihil de bonis, et rebus hospitum defunctorum usurpent per se, vel per alium, sed omnia eorum bona sicut jura decernunt, haeredibus transmittenda, vel in pias causas eis non inventis superstitibus eroganda.</p>
                    <p>Alioquin ipsam excommunicationis sententiam incurrant, a qua absolvi non possint, nisi prius in triplum ejus, quod usurpaverint, vel abstulerint, nobis restituant in usus similes convertendos, sicut in juribus comunibus continetur.</p>
                </div>
                <div>
                    <head>Capitulum 53</head>
                    <p>(53) Quod nullus celebret missam, vel conferat ecclesiastica sacramenta in aliena ecclesia.</p>
                    <p>Item quia nemo debet manum in messem mittere alienam statuimus, quod nullus sacerdos in aliqua ecclesia aliena civitatis, vel dioecesis lucanae missas populo celebret, seu corpora defunctorum sepeliat, vel baptizet, nisi in casu summae necessitatis, aut eucharistiam, vel alia sacramenta alicui ministret sine nostra, vel illius, cui talis ecclesia, vel ejus cura est commissa, licentia speciali.</p>
                    <p>Qui autem contrafecerint poena decem librarum puniantur quarum medietas rectori ecclesiae, cui irrogatur injuria, reliqua vero nostrae camerae applicetur.</p>
                </div>
                <div>
                    <head>Capitulum 54</head>
                    <p>(54) De conversione conjugatorum.</p>
                    <p>Quod nullus recipiat aliquem in conversum in fraudem lucani comunis.</p>
                    <p>Item cum tam facti experientia, et cum frequens nos clamor instruxerit, quod quidam lucanae civitatis, et dioecesis praelati, ad venerabilium, religiosorumque locorum rectores in animarum ipsorum periculum, et lucani comunis, et temporalium jurisdictionum fraudem aliquos, sive aliquas in conversos, et conversas recipiunt, quae sicut prius in eorum domibus remanentes, et saecularibus negotiationibus, et officiis intendentes, licet labiis Deo, et eorum ecclesiis offerant se et sua, hoc tamen peragunt, ut cum delinquerint, possint circumvenire vindictam, et onera lucani communis tam realia, quam personalia evitare.</p>
                    <p>Nos Berengarius Dei gratia lucanus episcopus volentes, prout possumus, animarum ipsorum, et indemnitati ecclesiarum, et scandalis, quae inde possent inter clericos et laicos evenire, auxiliante Domino praecavere, sequentes vestigia praedecessorum nostrorum; Statuimus et ordinamus, quod nullus abbas, prior, plebanus, vel abbatissa seu quivis ecclesiarum praelatus, vel rector alicujus ecclesiae lucanae civitatis, vel dioecesis saecularis, vel regularis aliquem virum, vel mulierem ulterius in conversum, seu conversam suarum ecclesiarum, ac venerabilium religiosorum quorumque locorum onerosos, vel inutiles, vel qui non sint bonae famae, seu in fraudem lucani communis, vel alicujus universitatis lucanae dioecesis, seu singularis personae ipsius civitatis, vel dioecesis, cui sic recipiendi essent ad aliqua ratiocinia obligati, recipere debeant.</p>
                    <p>Et si contrafactum fuerit, illud decernimus non tenere, et in nullo ipsis sic receptis eorum ecclesias obligari.</p>
                    <p>Nihilominus in omnes et singulos, qui contra fecerint, seu fieri contempserint, excommunicationis sententiam promulgantes.</p>
                    <p>Et illi, et illae intelligantur onerosi, et onerosae, seu inutiles, et in fraudem recepti, qui sicut prius in eorum domibus remanentes habitum conversariae condecenter non deferent, vel se immiscuerint saecularibus negotiis, et officiis sicut prius, nisi in hujusmodi conversione, eorumque oblatione, seu receptione nostra, vel vicarii nostri consensus et auctoritas intercesserit, et per nos, vel nostrum vicarium cum eis fuerit dispensatum, quod possint per certum tempus in eorum solitis domibus cum habitu, quem antea gestabant, remanere, et artem honestam exercere.</p>
                </div>
                <div>
                    <head>Capitulum 55</head>
                    <p>(55) Quod omnes praelati et rectores teneantur praesentare Domino episcopo omnes eorum conversos infra certum tempus.</p>
                    <p>Item cum bonus pastor videre habeat oves suas, ut quas pascere, quasque tueri, et quas indefensas a suo expellere grege teneatur, cognoscat.</p>
                    <p>Universos et singulos ecclesiarum, et venerabilium locorum praelatos, et rectores religiosos, et saeculares civitatis et dioecesis lucanae semel secundo et tertio peremptorie, ac publice commonemus, ut intra duos menses proxime venturos illi de civitate, et intra quatuor menses illi de dioecesi, omnes conversos, et oblatos ecclesiae, et loci sui nominatum dare in scriptis procurent, et illos cum instrumentis conversariae ipsorum personaliter coram nostra praesentia repraesentent.</p>
                    <p>Et nihilominus conversos omnes cujusvis ecclesiae, aut loci praedictae civitatis et dioecesis, et illos etiam conversos aliarum ecclesiarum cujusvis alterius dioecesis, qui ratione domicilii sunt, vel fuerunt cives, vel districtuales lucani, et quemlibet eorum semel, bis, ter, ac publice commonemus, ut unusquisque ipsorum cum cartis suae receptionis, et conversariae nobis ostendendis intra eumdem terminum personaliter compareant coram nobis.</p>
                    <p>Alioquin tam in praelatos et rectores, quam in conversos ipsos omnes, et quemlibet eorum, qui nostris monitionibus hujusmodi obedire contempserint, praeter poenam librarum IV denarii lucani nostrae camerae applicandarum exinde quintam partem denuntianti assignantes, ex nunc prout ex tunc excommunicationis sententiam ferimus in his scriptis, contra eos aliter processuri prout expedire videbimus.</p>
                </div>
                <div>
                    <head>Capitulum 56</head>
                    <p>(56) Quod nullus possit intrare clausuram alicujus monasterii monialium.</p>
                    <p>Ut utilitati monialium salubriter consulatur, et omnis periculi materia evitetur, monemus semel secundo et tertio peremptorie omnes, et singulos tam clericos, quam laicos, ac omnes et singulas abbatissas, priorissas, et moniales, ut nulli clerico, vel laico pateat aditus ad easdem, nec ingrediatur clausuram eisdem monialibus specialiter deputatam, nec ipsae moniales aliquam personam recipiant in ambitum clausurae sine nostra, vel vicarii nostri licentia speciali, nisi fuerit medicus, qui intraverit pro infirmis, aut magistri lapidum, vel lignaminum pro reparandis domibus, et edificiis faciendis, aut laborantes, vel aliae personae pro introducendis rebus necessariis, sine quibus non possent ipsae moniales, vel dominae comode sustentare, vel sacerdos saecularis pro audiendis eorum confessionibus, et impendendis ecclesiasticis sacramentis laborantibus in extremis, vel alia gravi infermitate, et sepeliendis corporibus defunctorum; In omnes et singulos et singulas contrarium facientes praeter poenam librarum X denarii lucensis, cujus quintam partem denuntianti volumus applicari, ex nunc prout ex tunc excommunicationis sententiam ferimus in his scriptis.</p>
                    <p>Item quod nullus sacerdos audiat confessiones earum, vel absolvere possit sine nostra licentia speciali, vel illius, quem ad hoc duxerimus deputandum, mortis articulo semper excepto.</p>
                </div>
                <div>
                    <head>Capitulum 57</head>
                    <p>(57) De celebratione missarum.</p>
                    <p>De officio divino quocumque approbato dicendo.</p>
                    <p>Item statuimus, et ordinamus, ut in omni ecclesia divina officia diurna et nocturna cum exacta diligentia celebrentur, et quia multi videntur excusationem praetendere, quod propter ecclesiarum paupertatem, et occasionem praeteritarum guerrarum, et pestem mortalitatis, nec libros continentes officium lucanum habent, nec bonos venales inveniunt.</p>
                    <p>Concedimus, quod pro isto tempore juxta officium romanum, vel ordinis praedicatorum, vel alterius ordinis approbati possint laudes dignas exsolvere Deo.</p>
                    <p>Et cum hoc nequeant observare sine sufficienti adjutore, volumus quod quilibet rector ad minus unum scolarem habeat, qui competenter sciat legere, et cantare.</p>
                    <p>Quicumque autem in praemissis, vel aliquo praemissorum defecerint, superioris arbitrio puniantur.</p>
                </div>
                <div>
                    <head>Capitulum 58</head>
                    <p>(58) Quot et qualibus [5] tobaleis altare debeat ornari.</p>
                    <p>Item cum ornamenta altaris, in quibus conficitur corpus Christi, debeant esse integra, munda, nitida atque sancta, praemissa sic esse volumus, et mandamus, declarantes altare debere muniri subsequentibus ornamentis.</p>
                    <p>Et primo duabus mappis longis, quae pallae nominantur, quarum una ad minus per episcopum superiorem debent esse benedicta, super quam debent corporalia residere.</p>
                    <p>Qui autem in aliquo praemissorum inventi fuerint negligentes per superiorem durius puniantur.</p>
                </div>
                <div>
                    <head>Capitulum 59</head>
                    <p>(59) Quod candela accensa teneatur in altari, quando missa celebratur.</p>
                    <p>Item volumus, et mandamus, quod in omni ecclesia in cujuslibet missae celebratione ardeat candela cerea in tota missa, nec sacerdos audeat missam incipere, donec talis candela accensa fuerit.</p>
                    <p>In plebibus vero, et aliis locis collegiatis, et in missis solemnibus super hostiam et calicem semper fiat incensum.</p>
                    <p>Et qui reperti fuerint negligentes, per nos, vel vicarium nostrum nostro arbitrio puniantur.</p>
                </div>
                <div>
                    <head>Capitulum 60</head>
                    <p>(60) Quod nullus celebret nisi unam missam in die.</p>
                    <p>Item praecipimus, et mandamus, quod nullus sacerdos nisi unam missam in die dicere praesumat absque causa necessaria, et urgenti absque nostra, vel vicarii nostri licentia speciali, et tunc non ultra duas, in quarum prima post acceptionem sanguinis, nec vinum, nec aquam debeat sumere, debeat etiam esse vel diversum officium, vel diversum altare.</p>
                    <p>Poterit tamen tam in nocte, quam in aurora, et in die Nativitatis Domini dicere tres missas, juxta tria officia a sanctis patribus designata.</p>
                    <p>Declaramus autem, quod quilibet sacerdos in missa debeat indui ad minus admictu, alba, cingulo, manipulo, stola et planeta, quae omnia debent esse per episcopum benedicta.</p>
                    <p>Et qui in praedictis, vel aliquo praedictorum contrafecerit, poena per nos nostro arbitrio infligenda puniatur.</p>
                </div>
                <div>
                    <head>Capitulum 61</head>
                    <p>(61) Quod formae sacramentorum in qualibet curata ecclesia in scriptis teneantur.</p>
                    <p>Item statuimus, et ordinamus, quod in omni ecclesia curam animarum habente habeantur formae sacramentorum in scriptis, juxta quas omnes, et singuli sacerdotes in collatione eorumdem procedant eas coram se tenentes pariter et legentes.</p>
                    <p>Quicumque autem praemissa non servaverit, per superiorem durius puniatur.</p>
                </div>
                <div>
                    <head>Capitulum 62</head>
                    <p>(62) Quod nullus sacerdos alienigena admittatur sine licentia episcopi ad missas celebrandas.</p>
                    <p>Item praecipimus, et mandamus, quod nullus rector ecclesiae aliquem sacerdotem ad celebrandum missas, vel administrandum alia ecclesiastica sacramenta qui non fuerint de lucana civitate, vel dioecesi, ad suam ecclesiam admittat absque literarum nostrarum testimonio speciali, nec etiam aliquem, qui sit de aliqua religione, neque aliquem, qui de ordine fuerit mendicantium.</p>
                    <p>Et si quis aliquem talem receperit sine testimonio praetaxato, hinc ad sex dies ipsum extollere teneatur.</p>
                    <p>Quicumque autem in contrarium fecerit, ipsum ad solvendum C solidos nostrae camerae condemnamus quintam partem praedictae poenae revelanti concedentes.</p>
                    <p>Non est tamen nostrae intentionis, quin religiosi, et alii clerici peregrini secundum formam juris declinantes ad ecclesiam possint missas ibidem celebrare.</p>
                </div>
                <div>
                    <head>Capitulum 63</head>
                    <p>(63) Quod quilibet ordinatur in sacerdotem, teneatur missam cantari intra tres menses post ejus ordinationem.</p>
                    <p>Item statuimus, quod quilibet clericus ecclesiasticum obtinens beneficium in civitate lucana, vel ejus dioecesi, postquam fuerit in presbyterum ordinatus, intra tres menses proximos a die presbyteratus praedicti suscepti computandos missam cantet, et tam promoti hactenus, quam promovendi cantare missam infra dictam terminum teneantur, nisi post ordinationem suam ad sacerdotium canonica fuerit praepeditione detentus.</p>
                    <p>Et qui intra dictum terminum missam non cantaverit, eum poenam librarum X decernimus incurrisse, nisi de nostra licentia speciali missam omiserit celebrare.</p>
                </div>
                <div>
                    <head>Capitulum 64</head>
                    <p>(64) Quod ordinati ad sacerdotium debeant missas celebrare.</p>
                    <p>Item volentes, quod illi praelati, rectores, et canonici ecclesiarum civitatis et dioecesis lucanae, qui jam sunt praesbyteri ordinati, et nondum missam cantaverint, ad serviendum Deo in ecclesiis suis non sint ulterius negligentes, nec amplius videantur in vanum sacerdotii ordinem suscepisse, eosdem praesbyteros omnes, et quemlibet eorum nobis subditos semel secundo et tertio peremptorie ac publice commonemus, ut ipsi, et quilibet eorum hinc ad festum nativitatis Domini missam cantare procurent.</p>
                    <p>Alioquin in omnes et singulos tales praesbyteros beneficiatos, qui nostris monitionibus hujusmodi contempserint obedire, solidos C denariorum lucensium poenae incurrisse noscantur, cujus quartam partem denuntianti volumus applicari.</p>
                </div>
                <div>
                    <head>Capitulum 65</head>
                    <p>(65) De custodia eucharistiae, chrismatis et aliorum sacramentorum.</p>
                    <p>Item quia pretiosus thesaurus corporis Domini nostri Jesu Christi summa diligentia est custodiendus, et devota reverentia venerandas, volumus et mandamus omnibus, et singulis abbatibus, prioribus, praepositis, et praelatis, ac rectoribus universis nostrae civitatis, et dioecesis, quocumque nomine censeantur, quatenus ipsum thesaurum corporis Christi in loco aliquo venerabili, et decenti cum clavi firmato, sic quod ab alio, praeterquam a sacerdote, tangi nequeat, studeant custodire.</p>
                    <p>Ac etiam sanctum chrisma, et oleum sanctum sub fida custodia taliter conservent, ne ab aliis, quam a sacerdote tractari valeat, nec de ipse, nisi pro baptismate, vel sacra unctione alicui concedatur.</p>
                    <p>Qui autem in aliquo praemissorum inventi fuerint negligentes, per superiorem acrius puniantur.</p>
                </div>
                <div>
                    <head>Capitulum 66</head>
                    <p>(66) Quod nullus committat aliquod maleficium cum aliqua re sacra.</p>
                    <p>Item in illos impios christianos, qui divino corporis sacramento, sacro chrismate, oleo sancto, vel alia re sacrata ad aliquod maleficium committendum abuti praesumpserint, et sacerdotes et clericos quoscumque, qui corpus Christi, chrisma, vel oleum sanctum, aut aliam rem sacratam alicui viro, vel mulieri dederint, vel qui receperint, nisi in sacramento nec non in dantes quomodocumque in praemissis consilium, auxilium, vel favorem excommunicationis sententiam promulgamus.</p>
                    <p>Sub eadem excommunicationis poena mandamus omnibus, et singulis, tam maribus, quam foeminis, qui scirent aliquem, vel aliquam maleficum, vel maleficam in nostra civitate vel dioecesi, quod intra mensem debeant nobis, vel vicario nostro denuntiare nomen, et cognomen dicti malefici, et locum unde est, vel ubi moram trahit assignando.</p>
                </div>
                <div>
                    <head>Capitulum 67</head>
                    <p>(67) Quod in festo dedicationis, seu conceptionis beatae Mariae Virginis fiat officium duplex.</p>
                    <p>Item cum juxta assertionem sanctorum, et canonum beata Maria Virgo Mater Domini nostri Jesu Christi in utero Matris sanctificata fuerit, ad reverentiam, et laudem praedictae sanctificationis, et in honorem Genitricis Dei volumus, et mandamus in omnibus ecclesiis nostrae dioecesis de praedicta dedicatione festum fieri totum duplex VI idus mensis decembris annis singulis in futurum.</p>
                    <p>Et sacerdotes, qui non habuerint officium proprium, per eos dicatur officium de nativitate ejusdem Dominae, sed ubicumque dicitur nativitas, dedicatio, vel conceptio dicatur.</p>
                </div>
                <div>
                    <head>Capitulum 68</head>
                    <p>(68) De observantia jejuniorum, quod nullus comedat carnes die sabbathi.</p>
                    <p>Item quia transgressor laudabilis consuetudinis, sicut transgressor legis puniendus est.</p>
                    <p>Idcirco approbantes laudabilem consuetudinem civitatis et dioecesis lucanae, qua in diebus sabbathi per totum anni circulum ab usu carnium abstinent, mandamus ipsam consuetudinem inviolabiliter observari.</p>
                    <p>Qui sine causa necessaria aliqua die sabbathi in civitate, et dioecesi lucana publice, vel occulte carnes comederit, si fuerit clericus, vel persona ecclesiastica XXV librarum, si vero laicus X librarum lucensium poenam ipso facto incurrat, alia poena spirituali nostro arbitrio imponenda.</p>
                </div>
                <div>
                    <head>Capitulum 69</head>
                    <p>(69) De ecclesiis aedificandis, vel reparandis.</p>
                    <p>Item statuimus, et prohibemus, ne quisquam in civitate, vel dioecesi lucana ecclesiam, oratorium, vel hospitale, vel altare erigat in eisdem sine nostra licentia speciali.</p>
                    <p>Nos enim loca talia constructa praeter nostram licentiam interdicto ecclesiastico decernimus subjacere.</p>
                    <p>Additio, et quia malitia temporis faciente beneficia ecclesiastica in nostra civitate, et dioecesi sunt in tantum in suis facultatibus attenuata, quod incumbentibus oneribus supportatis, ex eisdem beneficiis ipsorum beneficiati non percipiunt ad vivendum, statuimus et ordinamus, quod in parrochialibus ecclesiis ipsarum parrochiani, in plebibus vero tam ipsarum, quam aliarum ecclesiarum plebatus earumdem parrochiani teneantur, et possint, et debeant compelli, tam per censuram ecclesiasticam, quam per alia juris remedia ad reparationem, et refectionem ipsarum ecclesiarum, et plebium refectione, reparatione, constructione, vel reconstructione exigentium in nostra civitate, vel dioecesi.</p>
                </div>
                <div>
                    <head>Capitulum 70</head>
                    <p>(70) De immunitatibus ecclesiarum.</p>
                    <p>Excommunicantur potestates, et alii officiales, qui sunt contra ecclesiasticam libertatem.</p>
                    <p>Item cum ex injuncto nobis pastorali officio libertatem ecclesiasticam defendere teneamur: statuimus, et tam potestates, capitaneos, et antianos, et priores, et majorem sindicum civitatis lucanae, ac judices, et assessores, et cancellarios eorum, et consules, judices, et notarios, et alios quoscumque officiales salis, et viarum, et gabellarios, et officiales, et gabellarum exactores, seu levatores quocumque nomine censeantur, et ipsorum familiares curiarum civitatis ejusdem, quam vicarios vicariarum, et judices, et notarios, et nuntios omnium praedictorum, et potestates, et consules, et omnes consiliarios generalis et specialis, et cujuslibet consilii civitatis, et cujuslibet communis, et terrae dioecesis lucanae, et alios officiales universos praedictorum locorum, quocumque nomine censeantur, deputatos, et deputandos praesenti decreto commonemus, ut ipsi omnes, et quilibet eorum ratione sui officii, vel personae defendant, et conservent ecclesiasticam libertatem, et contra facere, vel venire opere, vel consilio, aut consensu, directe, vel indirecte, tacite, vel expresse, per se, vel per alios ulterius non praesumant.</p>
                    <p>In omnes et singulos supradictos, qui scienter, vel malitiose contrafecerint, vel venerint excommunicationis sententiam proferentes.</p>
                </div>
                <div>
                    <head>Capitulum 71</head>
                    <p>(71) Quod sint excommunicati omnes, qui faciunt contra ecclesiasticam libertatem.</p>
                    <p>Item pro libertatis ecclesiasticae defendendo privilegio, statuimus et monemus, et universis, et singulis statuariis, notariis, et scriptoribus, et officialibus, et hominibus singularibus ad statuta communis, et populi, vel curiarum, vel officiorum lucanae civitatis condenda, et scribenda electis et eligendis praecipimus, et hoc nostro generali prohibemus edicto, ut nullum statutum, vel ordinamentum, compositionem, vel capitulum ulterius faciant, vel componant cum scriptura, vel sine scriptura, vel scribant contra ecclesiasticam libertatem.</p>
                    <p>In omnes et singulos statuarios, notarios, et scriptores, officiales et homines, qui contrafecerint ex nunc excommunicationis sententiam proferentes.</p>
                    <p>Statuta vero omnia, ordinamenta, et capitula, vel reformationes cujuslibet constitutionis civitatis, et cujuslibet universitatis, et terrae dioecesis lucanae contra ecclesiasticam libertatem usque ad hanc diem condita, vel descripta praecipimus intra unum mensem proximum post hujusmodi prohibitionis et constitutionis publicationem de libris et capitulis omnibus suis penitus. [6]</p>
                </div>
                <div>
                    <head>Capitulum 72</head>
                    <p>(72) Quod omnes imponentes aliquam collectam personis ecclesiasticis, vel facientes, vel consulentes contra ecclesiasticam libertatem sint excommunicati.</p>
                </div>
                <div>
                    <head>Capitulum 73</head>
                    <p>(73) Quod impedientes jura episcopatus, et capituli, et aliarum ecclesiarum sint excommunicati.</p>
                </div>
                <div>
                    <head>Capitulum 74</head>
                    <p>(74) Quod nullus violator ecclesiasticae libertatis, vel jurium episcopatus, vel aliarum ecclesiarum possit assumi pro advocato, procuratore, vel assessore alicujus ecclesiae.</p>
                </div>
                <div>
                    <head>Capitulum 75</head>
                    <p>(75) De occultantibus instrumenta publica, seu jura ecclesiarum.</p>
                </div>
                <div>
                    <head>Capitulum 76</head>
                    <p>(76) Ne clerici saecularibus negotiis intromittant.</p>
                </div>
                <div>
                    <head>Capitulum 77</head>
                    <p>(77) Quod nullus notarius clericus faciat aliquod instrumentum contra lucanum comune, nisi esset in favorem cleri.</p>
                </div>
                <div>
                    <head>Capitulum 78</head>
                    <p>(78) De clericis procuratoris officium exercentibus contra lucanum comune.</p>
                </div>
                <div>
                    <head>Capitulum 79</head>
                    <p>(79) Quod pendente causa matrimoniali nullas contrahat aliquod matrimonium.</p>
                </div>
                <div>
                    <head>Capitulum 80</head>
                    <p>(80) De simonia.</p>
                </div>
                <div>
                    <head>Capitulum 81</head>
                    <p>(81) De homicidio.</p>
                    <p>Qua poena homicidae puniantur.</p>
                </div>
                <div>
                    <head>Capitulum 82</head>
                    <p>(82) De usuris.</p>
                </div>
                <div>
                    <head>Capitulum 83</head>
                    <p>(83)</p>
                </div>
                <div>
                    <head>Capitulum 84</head>
                    <p>(84) Quod nullus exerceat usuras, vel usurariis domum locet.</p>
                </div>
                <div>
                    <head>Capitulum 85</head>
                    <p>(85) De forma cautionis ab usurariis recipienda.</p>
                </div>
                <div>
                    <head>Capitulum 86</head>
                    <p>(86) Quod nullus locet domum usurariis, et qualiter quis convincatur usurarius.</p>
                </div>
                <div>
                    <head>Capitulum 87</head>
                    <p>(87) De poena falsorum testium.</p>
                </div>
                <div>
                    <head>Capitulum 88</head>
                    <p>(88) De sortilegiis, et maleficis, et eorum poena.</p>
                </div>
                <div>
                    <head>Capitulum 89</head>
                    <p>(89) De poena blasphemantium Deum, et sanctos ejus.</p>
                </div>
                <div>
                    <head>Capitulum 90</head>
                    <p>(90) De poena committentium fraudem in gabella lucani comunis.</p>
                </div>
                <div>
                    <head>Capitulum 91</head>
                    <p>(91) De quaestoribus.</p>
                </div>
                <div>
                    <head>Capitulum 92</head>
                    <p>(92) Quod clericus injurians laico puniatur ea poena, qua punitur laicus secundum formam statuti.</p>
                </div>
                <div>
                    <head>Capitulum 93</head>
                    <p>(93) Quod non fiat injuria nuntiis portantibus literas episcopi, vel ejus vicarii.</p>
                </div>
                <div>
                    <head>Capitulum 94</head>
                    <p>(94) Quomodo puniatur clericus offendens clericum, vel laicum.</p>
                </div>
                <div>
                    <head>Capitulum 95</head>
                    <p>(95) De poenis facientium conspirationes vel colligationes.</p>
                </div>
                <div>
                    <head>Capitulum 96</head>
                    <p>(96) Quod quilibet sua peccata ad minus semel in anno confiteatur.</p>
                </div>
                <div>
                    <head>Capitulum 97</head>
                    <p>(97) Quod medici debeant monere infirmos quod eorum peccata confiteantur.</p>
                </div>
                <div>
                    <head>Capitulum 98</head>
                    <p>(98) Revocatio commissionum super absolutione in casibus reservatis.</p>
                </div>
                <div>
                    <head>Capitulum 99</head>
                    <p>(99) Quod quilibet clerici eorum praelatis vel aliis de eorum licentia confiteantur.</p>
                </div>
                <div>
                    <head>Capitulum 100</head>
                    <p>(100) Quod sacerdotes inducant peccatores qui eis confitentur ad pacem.</p>
                    <p>Item ut saluti animarum melius provideamus, statuimus et mandamus, quod sacerdotes, quando sanorum, seu infirmorum confessiones audiunt, diligenter eos interrogent, si cum aliquo habent odium capitale.</p>
                    <p>Et si hoc verum esse invenerint, non prius absolvant eosdem, quam odium et rancorem deponant, et pacem suis reddant inimicis, et si praesentes tales inimici non essent, ipsam pacem recipiant in praesentia tabellionis, et testium pro eisdem.</p>
                    <p>Hoc salvo, quod si tales injuriam passi per sacerdotes non possent induci, ut injuriam eorum inimicis remittant, libere tamen rancore et odio dimisso, actio injuriarum ad petendam dumtaxat aestimationem injuriae sibi, vel eorum successoribus reservetur.</p>
                </div>
                <div>
                    <head>Capitulum 101</head>
                    <p>(101) Quod nullus possit absolvere in casibus episcopo reservatis sine ejus commissione.</p>
                    <p>Item hac nostra synodali constitutione monemus, et praecipimus, quod nullus sacerdos saecularis vel religiosus cujuscumque status, dignitatis et conditionis existat civitatis, vel dioecesis lucanae, vel ibi moram trahens audeat aliquem confitentem absolvere praeterquam in mortis articulo, in casibus a jure episcopo reservatis, vel in aliquo casuum infrascriptorum, quos nobis reservamus, sine nostra, vel vicarii nostri licentia speciali sub poena, et ad poenam temporalem, et spiritualem nostro arbitrio infligendam.</p>
                    <p>Articuli reservati sunt hi videlicet.</p>
                    <p>Dispensatio cujuscumque voti.</p>
                    <p>Absolutio et dispensatio inceptorum, et male ablatorum, vel damnorum datorum incertorum, si non apparent illi, quibus est facienda restitutio.</p>
                    <p>Absolutio a perjurio facto in alicujus praejudicium, maxime facto, vel commisso in curia episcopali, vel in aliqua causa, quae ibi ventilatur, vel ventilata fuerit, vel fuit.</p>
                    <p>Absolutio contrahentium matrimonia clandestina.</p>
                    <p>Et absolutio a qualibet excommunicatione majori lata ab homine, vel a jure, vel constitutione.</p>
                    <p>A concubitu cum aliqua moniali.</p>
                    <p>Absolutio a quolibet homicidio voluntario, vel casuali.</p>
                    <p>Absolutio ab oppressione filiorum, vel aliorum infantium ex proposito, vel ex casu.</p>
                    <p>Absolutio blasphemantium Deum, vel beatam Virginem, vel aliquem sanctum.</p>
                    <p>Absolutio, seu dispensatio super irregularitate.</p>
                    <p>Absolutio sacrilegii.</p>
                    <p>Absolutio maleficorum, indivinatorum, et sortilegiorum.</p>
                    <p>Absolutio incendiariorum.</p>
                    <p>Absolutio estractorum, et violatorum ecclesiarum, et ecclesiasticae libertatis, seu immunitatis.</p>
                    <p>Absolutio a quolibet peccato carnali contra naturam, vel cum brutis.</p>
                    <p>Absolutio illorum qui comedunt, vel comederint carnes in quadragesima, vel diebus prohibitis sine causa rationabili.</p>
                    <p>Absolutio illorum, qui ducunt uxorem temporibus prohibitis.</p>
                    <p>Absolutio simoniacorum in re spirituali annexa.</p>
                    <p>Absolutio illorum, qui verberaverunt patrem, vel matrem.</p>
                    <p>Absolutio illorum qui abusi fuerint chrismate, vel eucharistia.</p>
                    <p>Absolutio illorum, vel illarum, qui, vel quae procuraverint abortum, vel sterilitatem.</p>
                    <p>Absolutio illorum, qui manus violentas injecerunt in clericum.</p>
                    <p>Absolutio publicorum usurariorum.</p>
                    <p>Absolutio illorum, qui per saltum se promoveri fecerunt, et illorum, qui fuerunt ab episcopo alieno ordinati absque licentia sui proprii dioecesani ordinarii.</p>
                    <p>Absolutio illorum qui celebraverunt in ecclesia interdicta, vel qui in altari non consecrato, vel sine sacris indumentis celebraverunt, et qui corpus usurarii, vel excommunicati in caemeterio sepelierunt.</p>
                </div>
                <div>
                    <head>Capitulum 102</head>
                    <p>(102) De sententia excommunicationis.</p>
                    <p>Excommunicantur violatores ecclesiarum, et cimiteriorum, et certi [7] alii malefactores.</p>
                    <p>Item omnes ecclesiarum fractores, et omnes bonorum, et rerum ecclesiarum raptores.</p>
                    <p>Et omnes ecclesiarum sacrorum sepulcrorum violatores, et omnes, qui alicui mulieri religiosae molestiam intulerint impetu voluptatis, et omnes incendiarios, et omnes disrobatores stratarum.</p>
                    <p>Et omnes fures nocturnos, et omnes vinearum, et agrorum depopulatores occultos.</p>
                    <p>Et omnes qui terrarum terminos devulserint in fraudem, vel mutaverint divisivos.</p>
                    <p>Et omnes, qui domum alterius, vel in aliqua parte in praejudicium, vel injuriam, vel dedecus alicujus personae lapides de nocte latenter projecerint, vel projici fecerint in civitate, vel dioecesi lucana excommunicationis vinculo innodamus, quam excommunicationem quater in anno decernimus fore solemniter publicandam.</p>
                </div>
                <div>
                    <head>Capitulum 103</head>
                    <p>(103) Quod omnes incendiarii sint excommunicati.</p>
                    <p>Item periculosam incendiariorum malitiam abhorrentes, omnes et singulos ex odio, vel vindicta, vel malo studio in ecclesia, vel aliis quibuscumque locis ignem immiserint, vel immitti fecerint animo et intentione nocendi, vel immissoribus praestiterint auxilium, consilium, vel favorem, excommunicationis vinculo innodamus.</p>
                    <p>A qua per vicarium, et poenitentiarios nostros absolvi non possint, nisi damnum emendaverint ei, qui passus fuerit, et firmetur proprio juramento, quod ignem ulterius non immittent, nec immitti quomodolibet procurabunt.</p>
                </div>
                <div>
                    <head>Capitulum 104</head>
                    <p>(104) Quod quilibet excommunicatus intra unum mensem faciat se absolvi.</p>
                    <p>Item ad reprimendam malitiam eorum, qui vilipendunt excommunicationis sententias latas ab homine, vel a jure, et ad evitandum periculum participationis cum excommunicatis, statuimus, quod quicumque est, vel fuerit excommunicatus majori excommunicatione per sententiam hominis, vel juris, maxime ex quo fuerit publice denuntiatus excommunicatus, debeat, quam citius potest, petere, et secundum formam juris, facere se absolvi.</p>
                    <p>Qui vero in excommunicatione permanserit ultra mensem, si fuerit laicus, pro quolibet mense, quo sic steterit excommunicatus, in XX solidos lucanos parvorum condemnetur.</p>
                    <p>Si vero clericus, vel persona ecclesiastica pro quolibet tali mense, quo sic steterit excommunicatus, in XL solidos.</p>
                    <p>Si vero fuerit praelatus, vel praelata, puta abbas, praepositus, archidiaconus, prior archipresbyter, vel plebanus, vel abbatissa, vel priorissa in quatuor libras pro quolibet mense, quo sic excommunicatus permanserit, condemnetur.</p>
                    <p>Qui vere in tali excommunicatione ultra unum annum perstiterit, tunc contra eum tamquam suspectum de fide procedatur.</p>
                </div>
                <div>
                    <head>Capitulum 105</head>
                    <p>(105) Quod nullus faciat confiteri vel confiteatur se recepisse pro anima alicujus ultra illud, quod revera recipitur.</p>
                    <p>Et quomodo talis fraus probetur.</p>
                    <p>Item volentes pias defunctorum voluntates cum effectu, et sine fraude juxta defunctorum dispositionem executioni mandari, ac volentes animarum periculis, haeredum, et fideicommissariorum, et pauperum indemnitatibus providere, ac considerantes abusum et fraudes haeredum, et fidei commissariorum civitatis et dioecesis lucanae, qui receperunt, et faciunt saepe saepius per pauperes confiteri ultra illud, quod ab eis recipiunt.</p>
                    <p>Statuimus et monemus pro primo secundo et tertio, et peremptorio monitionis edicto, et sub excommunicationis poena praecipiendo mandamus omnibus, et singulis haeredibus, seu fidei commissariis quorumcumque defunctorum, et omnibus et singulis aliis personis ecclesiasticis, vel saecularibus cujuscumque dignitatis, vel status existant nostrae civitatis, vel dioecesis, vel qui in dicta civitate, vel dioecesi morantur, ut nullus faciat, vel consentiat, quod aliquis, vel aliqua persona confiteatur se recipere, vel recepisse aliquam pecuniae quantitatem, vel aliam rem ultra illam, quam revera recipiet, vel recepit.</p>
                    <p>Simili modo monemus, quod nulla persona ecclesiastica, vel saecularis, collegium, capitulum, vel conventus, vel eorum procurator, vel sindicus confiteatur se aliquid per ultimarum voluntatum executionem ultra illud, quod revera recepit, vel recipiet.</p>
                    <p>In illas vero singulares personas, qui contrafaciet, vel in faciendo confiteri, vel confitendo, vel in dando in praedictis, vel praedictorum aliquod consiliam auxilium, vel favorem excommunicationis sententiam ferimus in his scriptis.</p>
                    <p>Insuper simili modo monemus omnes et singulas personas ecclesiasticas, vel saeculares civitatis et dioecesis lucanae, vel qui ibidem morantur, haeredum fidei commissariorum notarios, vel testes, vel quoscumque alios cujuscumque status, vel conditionis existant, qui a quatuor annis citra fecerint confiteri, vel procuraverint, vel consenserint confiteri aliquam quantitatem pecuniae, vel aliam quamcumque rem, quam illi, qui confessi sunt per publica instrumenta, vel aliter se recepisse, quod revera non receperunt, vel ultra illam quantitatem, quam receperunt, et qui a dicto tempore citra fuerint confessi, et guarentaverunt, vel recognoverunt se recepisse aliquam pecuniae quantitatem, vel aliam rem per distributionem, vel executionem ultimarum voluntatum defunctorum, quam revera non receperunt, vel ultra illud, quod revera receperunt, et qui in praedictis dederint auxilium, consilium, vel favorem, intra duos menses civitatenses, vel in civitate lucana habitantes, et illi de dioecesi lucana, vel ibi habitantes intra quatuor a die publicationis praesentis computandos, nobis, vel vicario nostro significare, et revelare teneantur exprimendo nomen, et cognomen illius, qui fecit, vel procuravit, vel consuluit fieri talem confessionem, guarentationem, vel recognitionem, et quam, vel quantam quantitatem pecuniae, vel aliam rem revera recepit confitens.</p>
                    <p>In illos vero, qui hujusmodi nostrae monitioni non paruerint cum effectu, ex nunc pro tunc excommunicationis sententiam proferimus in his scriptis.</p>
                    <p>Et haec constitutio legatur per quemlibet rectorem ecclesiarum parochialium usque ad annum, qualibet prima dominica mensis cujuslibet publice praesente populo.</p>
                    <p>Ad convincendam malitiam, et fraudem praedictorum haeredum, et fideicommissariorum statuimus, quod ad probationem praedictae fraudis sufficiat probatio IV testium bonae famae singularium, etiam si sint illi iidem, qui tales confessiones fecerunt, cum tribus testibus de publica fama.</p>
                    <p>Ad hoc ut nos, vel vicarius noster possimus ab ipsis haeredibus, vel fideicommissariis recipere, et exigere illud, quod fecerunt confiteri ultra illud, quod dederunt, et distribuere illis, qui confessi fuerunt, vel aliis, vel in illos usus pios convertere secundum defunctorum voluntates, non obstante aliqua absolutione, vel liberatione per nos, vel nostros vicarios, vel per praedecessorem nostrum, vel ejus vicarium, vel per capitulum, vel ejus vicarium sede vacante factis.</p>
                    <p>Insuper monemus, et sub excommunicationis poena, quam contrafacientes, vel non parentes incurrere volumus ipso facto, praecipiendo mandamus, omnibus et singulis personis civitatis lucanae, qui fuerint fideicommissarii aliquorum testamentorum, vel ultimarum voluntatum, quatenus infra II menses a die publicationis hujus constitutionis computandos debeant nobis, vel vicario nostro assignare omnes libros, et omnes scripturas, qui et quae in totum, vel pro parte pertinuerunt modo aliquo ad defunctum, cujus fuerunt, vel sunt executores.</p>
                    <p>Et illis de dioecesi, quod praedictam assignationem librorum, et scripturarum debeant sub dicta poena facere infra quinque menses, proviso quod libri, qui pro parte pertinuerint ad defunctum, debeant per nos, vel vicarium nostrum restitui sociis dicti defuncti, recepta inde copia per nostram curiam de praedictis.</p>
                    <p>Item sic ut praemittitur per omnia statuentes universos tam clericos et personas ecclesiasticas, quam laicos nobis subditos hac ultima generali constitutione semel secundo ac tertio commonemus, et eisdem ac cuique eorum districte praecipimus, ut Deum habentes prae oculis praedictas constitutiones, et quae in eis continentur observanda observent, agenda peragant, et publicando publicent, recitanda recitent, et contra prohibita non excedant, et si salutem honestatem et quietem suam diligunt, et poenam imponendam incurrere pertimescunt.</p>
                    <p>Et ut nulli per ignorantiam se valeant excusare, eas in generali nostro synodo ad hoc convocato mandamus publice recitari, praecipiendo insuper universis ecclesiarum praelatis civitatis, et dioecesis lucanae sub excommunicationis, et X librarum lucensium poena districte, ut unusquisque ipsorum pro se, et suo capitulo, et capitulis plebatuum easdem constitutiones post duos menses proxime secuturos publicationem earum ter in anno coram suis capitulo et capitulis eas omnes, et illas publicandas, quae de laicis loquuntur, quater in anno, ut contenta in eis coram populo suo publice legere, et vulgariter exponere non omittant.</p>
                    <p>Et ut praedictam publicationem facere possint, et ne praetextu, et caligine ignorantiae aliquis se ab observatione harum constitutionum valeat excusare, sub poena XX librarum mandamus omnibus, et singulis abbatibus, prioribus, et praepositis, plebanis, et aliis praelatis civitatis et dioecesis lucanae, ut copiam omnium supradictarum constitutionum a nostris notariis recipiant, scilicet illi de civitate intra duos menses, illi vero de dioecesi intra IV menses a die publicationis earum computandos, quas copias eis dari mandamus, recepto salario competenti.</p>
                    <p>Qui vero contrafecerint praedictam poenam XX librarum incurrant.</p>
                    <p>Anno MCCCLI indict. V die XIV mensis octobris pontificatus sanctissimi in Christo Patris et Domini Domini Innocentii papae VI anno.</p>
                    <p>Factae at firmatae, lectae et publicatae correctae ... fuerunt suprascriptae constitutiones, et leges per reverendum in Christo Patrem Dominum Dominum Berengarium episcopum lucanum in publica et generali synodo ... congregata Lucae in episcopali palatio.</p>
                    <p>Incipiunt rubricae harum constitutionum.</p>
                </div>
                <div>
                    <head>Footnotes</head>
                    <p>[1] given as 'annis de mense novembris' in list of tituli at end</p>
                    <p>[2] praesens...extendatur originally in parentheses.</p>
                    <p>[3] ed. benefiiciorum</p>
                    <p>[4] ed. ycononimatuum</p>
                    <p>[5] Or quibus</p>
                    <p>[6] Missing text with note: Mancano nel manoscritto le costituzioni qui tralasciate.</p>
                    <p>[7] Or cuncti</p>
                </div>
            </div>
        </body>
    </text>
</root>
