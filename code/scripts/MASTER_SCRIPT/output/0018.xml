<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Trier</title>
                <recordID>0018</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1310</origDate>
                <dateNotes/>
                <origPlace>Trier</origPlace>
                <diocese>Trier</diocese>
                <province>Trier</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 18</p>
                <p>Year: 1310</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Trier</p>
                <p>Diocese: Trier</p>
                <p>Province: Trier</p>
                <p>CountryModern: Germany</p>
                <p>Latitude: 49.7596</p>
                <p>Longitude: 6.6439</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Baldwin of Luxembourg</p>
                <p>IssuingAuthorityAlt: None</p>
                <p>RegnalStart: 1307</p>
                <p>RegnalEnd: 1354</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Blattau, Statuta synodalia, I, 63-155</p>
                <p>EditionOther: Hartzheim IV, 127-65</p>
                <p>SourceNotes: https://books.google.com/books?id=dow-AAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Statuta Provincialia Domini Balduini Archiepiscopi Trevirensis.</p>
                    <p>In nomine Domini.</p>
                    <p>Amen.</p>
                    <p>Ista sunt statuta salubria provincialis Concilii Trevirensis, edita solemniter per Reverendum in Christo Patrem et Dominum, Dominum Balduinum, Dei gratia sanctae Trevirensis Ecclesiae Archiepiscopum, sacri Imperii per Regnum Arelatense Archicancellarium, et publicata in ecclesia beati Petri Trevirensis, anno Domini millesimo tricentesimo decimo, vicesima octava die mensis Aprilis, ratificata et approbata concorditer per ipsum provinciale Concilium.</p>
                    <p>Inter quae quam plures instructiones canonicae ad laudem Dei et necessariam ac utilem eruditionem personarum ecclesiasticarum et saecularium Treverensis civitatis, dioecesis et provinciae continentur.</p>
                </div>
                <div>
                    <head>Capitulum 1</head>
                    <p>(1) De iustitia servanda.</p>
                    <p>Unam quidem esse omnium perfectissimam virtutem arbitrandum est hominibus, iustitiam scilicet, quae suum omnibus distribuit, conatus illicitos reprimens et errata condemnans, quae aliis augetur virtutibus, et perficit virtuosos; eo quod iustitiam colere, summum noscitur esse bonum.</p>
                    <p>Quod et licet universis incumbat, specialius tamen in pontificali culmine constituti, qui iuris executores existunt, ad exercitium tenentur iustitiae, eo quod reintegranda omnia sunt ordinatione Pontificum, quaecunque secundum varietatem temporum, per quorumcunque violentias, oppressiones et fraudes ab ecclesiis subtrahuntur ecclesiasticisque personis ablata sunt.</p>
                    <p>Ad hoc enim Deus praeordinavit Episcopos, ut iniustitias removeant, praesumptiones abscindant et Domino in suis servientibus opem ferant.</p>
                    <p>Quod maxime fieri convenit, cum illi graviter opprimuntur, de quibus dictum est: Nolite tangere Christos meos, per quos Presbyteri et ii qui in Sortem Domini assumti sunt, non absque mysterio nuncupantur.</p>
                    <p>Porro quantis oppressionibus, violentiis, iniuriis, blasphemiis et iacturis his diebus per exquisitas hostis antiqui versutias afficiantur, crucientur, laedantur et opprimantur contra iustitiam in nostra Trevirensi provincia personae ecclesiasticae et Presbyteri, illi potissime, qui ferventiores in servitio Salvatoris existunt, nullus est qui haesitet.</p>
                    <p>Ob quam rem, et licet eos humiliari oporteat sub potenti manu Dei, ut in tribulationis tempore liberentur, ex iniuncto tamen nobis pastorali officio huiusmodi insolentiis tenemur obsistere, ac pro defensione iustitiae eos muro inexpugnabili constitutionum utilium circumcingere, ut resisti valeat ascendentibus ex adverso.</p>
                    <p>Cum itaque considerata locorum, hominum et temporum conditione introducantur causae scripturarum remedia, rationes et iura, quod in Apocalypsi competenter describitur, dum Ioannes septem scribit ecclesiis, in unaquaque earum specialia vitia reprehendens, quod etiam secundum Apostolum evidentius declaratur, dum per singulas singulariter ecclesias diversis remediis medetur illatis vulneribus, ne per exhibitionem unius solius collyrii, ad instar periti medici, per eum omnium oculi curarentur:</p>
                </div>
                <div>
                    <head>Capitulum 2</head>
                    <p>(2) De incendiariis ecclesiarum.</p>
                    <p>Pro communi omnium subditorum nostrorum utilitate provida deliberatione statuimus atque praecipimus, incendiarios ecclesiarum et locorum religiosorum, ac eorum receptores scienter, singulis diebus dominicis excommunicatos denunciari per omnes conventuales et parochiales ecclesias, ac per omnia monasteria tam monachorum quam monialium civitatis, dioecesis et provinciae Treverensis, decernentes ipsos ex tunc ab omnibus evitandos.</p>
                    <p>Cum autem ipsi incendiarii post publicationem excommunicationis huiusmodi absolvi non possint nisi a summo Pontifice; nos, ut iidem incendiarii et receptores eorum super hoc aliquam ignorantiam non praetendant, statuimus, ut hoc ipsis intimetur per parochiales Presbyteros ante denunciationem praedictam.</p>
                </div>
                <div>
                    <head>Capitulum 3</head>
                    <p>(3) De violatoribus ecclesiarum.</p>
                    <p>Item de violatoribus ecclesiarum et monasteriorum seu quorumcunque religiosorum et sacrorum locorum fractoribus statuimus, quatenus in loco, ad quem praedam earundem ecclesiarum et locorum sacrorum seu personarum ecclesiasticarum duxerint, quam diu ibi est et erit praeda vel ipse praedo vel praedae emtor, cessetur videlicet in eiusdem loci parochiali ecclesia penitus a divinis per earundem ecclesiarum parochialium Presbyteros cuiuscunque superioris iudicis ecclesiastici Trevirensis provinciae mandato minime expectato: ita tamen quod iidem parochiales Presbyteri causam cessationis huiusmodi, contra quem et pro quo eadem fit cessatio, suis Episcopis seu Officialibus eorum, quam primum commode poterunt, non differant intimare.</p>
                    <p>Si autem in ipsa parochia Conventus seu Collegium fuerit, ianuis clausis, eiusdem parochiae parochianis exclusis, voce submissa, ita quod foris audiri non valeant, divina celebrentur ibidem.</p>
                </div>
                <div>
                    <head>Capitulum 4</head>
                    <p>(4) De sepultura interdictorum.</p>
                    <p>Si quis autem parochianorum praedictorum decesserit, sine officio missae cum solis commendationibus sepeliatur in atrio, exceptis praedone, praedae emtre, fautoribus seu receptatoribus eorundem.</p>
                    <p>Praemissa vero serventur quam cito de praemissis constiterit per facti seu spolii evidentiam, vel per sacramentum spoliati, si honesta sit persona.</p>
                    <p>Si quid autem circa praemissa et cessationes huiusmodi dubitationis seu quaestionis emerserit, iudicio Episcoporum et eorum Officialium generalium, quorum idem est auditorium, relinquatur: per quos restituta praeda resumtisque organis iidem violatores, fractores, praedones, fautores et receptores eorum damna et interesse spoliato, parochialibus ecclesiis et Presbyteris per censuram ecclesiasticam restituere compellantur, quae ratione cessationis huiusmodi spoliatus, eaedem ecclesiae et Presbyteri incurrerint.</p>
                    <p>Super quibus damnis credatur iuramento spoliati et Presbyterorum, si honestae sint personae, et excommunicati nuncientur, usque ad satisfactionem condignam praemissorum.</p>
                </div>
                <div>
                    <head>Capitulum 5</head>
                    <p>(5) De restitutionibus spolii.</p>
                    <p>His autem adiicientes decernimus, ut si raptores, violatores seu praedones quarumcunque rerum sacrorum locorum vel personarum ecclesiasticarum infra mensem, a quo, ut praedicitur, cessari contigerit contra eos, praedam non restituerint, nec satisfecerint de praemissis, absque alio mandato auctoritate praesentis statuti, per parochiales Presbyteros excommunicentur, et excommunicati ipso facto sint et etiam nuncientur, interdicta terra eorundem raptorum, violatorum seu praedonum, si quam habent; et si dominum superiorem habeant temporalem, moneatur dominus per eosdem parochiales Presbyteros, ut eos ad condignam satisfactionem compellat infra mensem alium a monitionis tempore sibi factae.</p>
                    <p>Quod si facere neglexerit, ex tunc terra eiusdem temporalis domini ecclesiastico sit supposita interdicto.</p>
                    <p>Quod autem dicimus de raptore, extendi volumus ad eum, qui, ut rapina fieret, procuravit.</p>
                </div>
                <div>
                    <head>Capitulum 6</head>
                    <p>(6) De captivatoribus Clericorum.</p>
                    <p>Statuimus ut captivatores Clericorum absque auctoritate superioris ecclesiastici iudicis, qui hoc facere possit et debeat, de qua quidem auctoritate constet, adiutores et defensores eorum, quam primum de captivatione huiusmodi constiterit per evidentiam facti vel alias legitime, per parochiales Presbyteros excommunicati denuncientur.</p>
                    <p>Si autem a die denunciationis Clericum captivatum infra triduum non restituerint, terra ipsorum, si quam habeant, ecclesiastico, sit supposita interdicto.</p>
                    <p>Si vero a tempore interdicti huiusmodi infra mensem non resipuerint, eorum domini temporales a locorum Ordinariis moneantur, ut captivatores et detentores Clericorum ad eorum restitutionem compellant; alioquin ipsi domini temporales per Ordinarios excommunicentur et excommunicati denunciari mandentur.</p>
                    <p>Quod si excommunicationis sententia non proficit contra eos, terrae ipsorum, si quas habent, ex tunc ecclesiastico sint suppositae interdicto.</p>
                </div>
                <div>
                    <head>Capitulum 7</head>
                    <p>(7) De denunciatione raptorum.</p>
                    <p>Et quia super constitutionum et sententiarum executionibus est iuris subsidium, et ordinariorum iudicum auxilium implorandum; statuimus, quod si raptor vel captivator praedicti excommunicati fuerint nunciati, vel terrae eorum, si quas habeant interdicto suppositae a iudice ordinario unius civitatis vel dioecesis provinciae Trevirensis, aliarum dioecesium eiusdem provinciae Ordinarii, qui super hoc ex parte spoliatorum seu captivatorum requisiti fuerint, in suis civitatibus et dioecesibus eundem raptorem seu captivatorem excommunicatum denuncient, ipsumque faciant ab omnibus evitari, terras, si quas habeat sub suis iurisdictionibus, ecclesiastico interdicto supponentes.</p>
                </div>
                <div>
                    <head>Capitulum 8</head>
                    <p>(8) De pertinaciter celebrantibus.</p>
                    <p>Item statuimus, si Presbyter vel Clericus in sacro ordine constitutus in loco interdicto scienter celebraverit, vel ipse Presbyter vel Clericus interdictus, suspensus vel excommunicatus, maxime a iudice, divina ut prius celebrare pertinaciter praesumserit, et a loci Ordinario monitus non destiterit, ac infra competentem dilationem secum super hoc canonice dispensari non obtinuerit, per suum Episcopum et ad mandatum ipsius, ut sit caeteris in exemplum, corporaliter capiatur, ut circumstantiis provida deliberatione pensatis in perpetuum vel ad tempus, prout Episcopus expedire viderit, carceri mancipetur ad poenitentiam peragendam.</p>
                </div>
                <div>
                    <head>Capitulum 9</head>
                    <p>(9) De tonsurae susceptione clericalis.</p>
                    <p>Item cum ante sacramentale signum, quod per manus impositionem imprimitur et confertur, nullus secundum beatum Isidorum dici debeat de sorte Domini, sub poena excommunicationis latae sententiae firmiter praecipiendo statuimus, ut nullus de civitate, dioecesi et provincia Trevirensi signum clericale seu clericalem tonsuram, per quam secundum veriorem sententiam ordo clericalis confertur, deferat seu sibi radi faciat, acolythatus etiam ordinem non recipiat, antequam per eum, qui possit et debeat, sibi in collatione primae clericalis tonsurae manus impositio et benedictio sacramentaliter imponatur.</p>
                </div>
                <div>
                    <head>Capitulum 10</head>
                    <p>(10) Ne plures uno die recipiantur ordines.</p>
                    <p>Item sub poena excommunicationis latae sententiae omnibus subditis nostris nostrae civitatis, dioecesis et provinciae Trevirensis propter multorum abusum clandestinum, qui hactenus fieri consuevit, inhibemus, ne quisquam eorum primam tonsuram cum omnibus aliis minoribus ordinibus, seu acolythatum cum sacro subdiaconatus ordine, maxime cum consuetudo Trevirensis provinciae non repugnet, una et eadem die recipere praesumat.</p>
                    <p>Quod si contra praesumptum fuerit, huiusmodi ordines taliter, iure reprobante, recipiens ab executione eorundem ordinum sit suspensus; cum receptio plurium ordinum una die sit generaliter reprobata.</p>
                </div>
                <div>
                    <head>Capitulum 11</head>
                    <p>(11) De conviviis monachorum et canonicorum.</p>
                    <p>Item cum spiritualia nullo dato vel promisso, per quod privata utilitas seu lascivia induci valeat, pure et simpliciter conferri debeant, prout in antiquis sanctorum patrum sanctionibus continetur: sub poena excommunicationis latae sententiae omnibus personis ecclesiasticis civitatis, dioecesis et provinciae Trevirensis firmiter inhibemus, ne quisquam ante vel post receptionem suam in canonicum, in monachum vel in fratrem, seu adeptionem cuiuscunque beneficii ecclesiastici, ratione huiusmodi receptionis prandium seu convivium commune, prout hactenus in quibusdam ecclesiis fieri consuevit, faciat, seu eidem prandio, in quo non morum commendanda instructio sed reprobanda ventris repletio fieri consuevit, intersit.</p>
                    <p>Verum ut ad honorem Dei ecclesiarum decus et utilitas augeatur, praecipimus, quod in ecclesiis, in quibus super huiusmodi conviviis tempore praesentis statuti consuetudo servabatur, loco convivii huiusmodi post receptionem praedictam pure et simpliciter factam praestetur una cappa ad ornamentum ecclesiae valoris centum grossorum Turonensium antiquorum, ubi alias cappa maioris vel minoris pretii minime solvebatur.</p>
                </div>
                <div>
                    <head>Capitulum 12</head>
                    <p>(12) De praesentatis per vicarios perpetuos.</p>
                    <p>Item sub poena excommunicationis latae sententiae omnibus perpetuis vicariis civitatis, dioecesis et provinciae Trevirensis inhibemus, ne quis alium vicarium seu perpetuum mercenarium ad titulos vicariarum suarum, prout hactenus factum fuisse comperimus, praesentare praesumat; nec admittatur etiam taliter praesentatus, decernentes irritum et inane, quidquid contra hoc fuerit attentatum.</p>
                </div>
                <div>
                    <head>Capitulum 13</head>
                    <p>(13) Ne non residentes grossos fructus percipiant.</p>
                    <p>Item sub poena praedicta firmiter praecipimus, ne quaecumque persona ecclesiastica nostrae civitatis, dioecesis et provinciae grossos fructus ecclesiatici beneficii percipiat, nisi in eodem beneficio residentiam fecerit, ut tenetur, et faciat personalem, nisi cum eo super hoc canonice fuerit dispensatum.</p>
                </div>
                <div>
                    <head>Capitulum 14</head>
                    <p>(14) De executoribus testamentorum.</p>
                    <p>Item, quia executores testamentorum seu ultimarum voluntatum decedentium plerumque in nostra civitate, dioecesi et provincia Trevirensi executionem testamentorum huiusmodi etiam super his, quae a testatoribus ad pias causas legata et disposita sunt, nedum infra annum, sed plerumque biennium et tempus multo longius adimplere negligunt: quin imo plerique executores bona decedentium huiusmodi sibi appropriantes et dividentes inter se praefatas ultimas voluntates et dispositiones dolose exequi totaliter praetermittunt: quamquam secundum civiles etiam sanctiones extrema voluntas testatoris cuiuslibet infra annum debeat executioni mandari, alias est defunctorum piis voluntatibus per locorum Episcopos providendum, innovando statuimus, quatenus iidem executores per locorum Ordinarios moneantur, ut, facto primitus et quam cito fieri poterit ab eis inventario super bonis receptis, infra annum a tempore obitus testatoris et huiusmodi executionis receptae ultimas dispositiones praedictas, et praecipue ad pias causas, fideliter exequantur; super quo locorum Episcopis seu eorum vices gerentibus fidem faciant.</p>
                    <p>Alioquin executores praefati bona executionis sibi commissae Episcopis deliberent anno lapso, per manus Episcoporum secundum dispositionem defuncti dividenda et ordinanda.</p>
                    <p>Quod si ipsi executores facere contempserint, ipso facto sententiam excommunicationis incurrant: quam excommunicationis sententiam si per alium mensem animo indurato sustinuerint, ex tunc cessetur in parochiis eorum usque ad satisfactionem condignam contra eos, si Episcopis expedire videbitur, penitus a divinis.</p>
                </div>
                <div>
                    <head>Capitulum 15</head>
                    <p>(15) De rigatis et scacatis vestibus.</p>
                    <p>Item, cum prima facie quilibet talis praesumatur, qualis is esse, cuius fert habitum, comprobatur, in nostraque civitate, dioecesi et provincia Trevirensi quam plures Presbyteri, Canonici et Clerici rigatas et scacatas vestes gestantes, nec non mitras, ut vulgariter dicimus, seu cucufas coram Episcopis et Ordinariis ac etiam in ecclesiis, in quibus ipsi beneficia obtinent, deferentes venerabile signum clericale, per quod ipsi in sortem Domini sunt assumpti, deferre per praesumptuosam superbiam vilipendunt, ut sic alterati in milites armatae militiae videantur, qui sanctae coelestis militiae milites esse debent, et quibus non sub terrestri sed coelesti militia de stipendiis providetur, sub poena excommunicationis latae sententiae omnibus Presbyteris, Canonicis et Clericis in sacris ordinibus constitutis, et beneficia ecclesiastica obtinentibus, firmiter inhibemus, ne deinceps huiusmodi vestes rigatas seu scacatas, mitras seu cucufas in ecclesiis, in quibus ipsi beneficiati existunt, tempore, quo celebrantur divina, de caetero deferre praesumant; sed tonsurum clericalem convenientem deferant secundum qualitatem beneficii et conditionem personae, in gestu, habitu et incessu taliter se habentes, ut honeste vivendo in conversatione laudabili sint caeteris in exemplum.</p>
                </div>
                <div>
                    <head>Capitulum 16</head>
                    <p>(16) Contra beneficiatos non tonsuratos per manus Episcopi.</p>
                    <p>Item abusum damnabilem, qui in nostra civitate, dioecesi et provincia Trevirensi inolevit, totaliter amoventes, omnibus personis nobis subditis sub poena excommunicationis latae sententiae firmiter inhibemus, ne quis antequam primam tonsuram per manus impositionem sacramentalem receperit, sibi de quocunque beneficio ecclesiastico provideri procuret.</p>
                    <p>Si autem contrarium per quamvis personam factum extiterit, illud ex nunc decernimus irritum et inane.</p>
                </div>
                <div>
                    <head>Capitulum 17</head>
                    <p>(17) De exigentibus munera pro sacramentis.</p>
                    <p>Item cum secundum canonicas sanctiones nihil sit pro sacramentis ecclesiasticis exigendum, sed sint gratis ac sine dilatione qualibet exhibenda, quamquam piae consuetudines super his erga sanctam Ecclesiam pia devotione a fidelibus introductae debeant observari, quamplures tamen parochiales Presbyteri nostrae Trevirensis provinciae, prout didicimus, ubi consuetudo non est super certo eis dando, consuetudinem praetendentes, pro sepulturis, chrismatis et olei receptione et administratione immoderatas pecuniae summas et alias res extorquent et exigunt ab invitis: ineffrenatam itaque aviditatem eorum refrenare volentes statuimus, ut praetextu consuetudinis, quae super certo eis solvendo notoria non fuerit ab antiquo, dicti Presbyteri pro sepulturis et exequiis mortuorum ultra duodecim solidos parvorum Turonensium recipere seu exigere non praesumant, sed etiam minori summa contenti sint secundum morientium facultates: super quibus eorum conscientiam oneramus.</p>
                    <p>In locis vero et parochiis, in quibus super receptione certi et determinati maioris vel minoris pretii eis solvendi, super quo etiam contenti sint, seu rei cuiuslibet alterius consuetudo dubia non existit, sed a parochianis et aliis quorum interest, recognoscitur ita esse, nihil per hoc praesens statutum volumus immutari, quin huiusmodi pia et notoria consuetudo simpliciter observetur.</p>
                </div>
                <div>
                    <head>Capitulum 18</head>
                    <p>(18) De incorporatione ecclesiarum.</p>
                    <p>Item, cum concessiones seu collationes ecclesiarum, quas incorporationes vocant, in quantum ecclesiis et monasteriis non personis conferuntur, ad perpetuas alienationes pertineant, super eisdem ecclesiis incorporandis in nostra civitate, dioecesi et provincia Trevirensi per importunitatem petentium ab ecclesiarum Praelatis et Capitulis faciendis, tantae et toties gratiae factae fuerint et fieri sperentur in posterum, quod parochiales quam plures Presbyteri vix iam habent et habere posse videntur, unde secundum statum eorum commode sustententur, sed per incorporationes huiusmodi, per quas reditus et decimae a parochialibus ecclesiis subtrahuntur, licet de communi iure pertineant ad easdem, plurimis eisdem parochialibus Presbyteris pro hospitalitate tenenda et episcopalibus iuribus exsolvendis non suppetunt facultates, sicque quam pluribus Presbyteris et lectoribus in ecclesiis deservientibus, et spiritualia seminantibus, ipsi carnalia non metant, vineam plantant et colunt, et de eius fructu non edunt; extraneis in messes eorum falces mittentibus, contra Apostolum, secundum quem laborantem agricolam prius oportet suscipere de fructibus suis, maxime cum servientem altari vivere deceat de altari.</p>
                    <p>Nos itaque, ut militanti stipendia minime subtrahuntur, statuimus, ut deinceps in nostra civitate, dioecesi et provincia Trevirensi huiusmodi concessiones seu incorporationes ecclesiarum non fiant in ecclesiis et monasteriis, nisi subsit causa legitima et notoria, de qua constet, et nisi vocatis et praesentibus omnibus, qui fuerint evocandi, solemnitates adhibeantur, quae, consideratis circumstantiis universis, super alienationibus rerum ecclesiasticarum adhiberi debent secundum canonicas sanctiones: ita quod incorporationes huiusmodi ipso facto non valeant, nisi communi tractatu praehabito inter Episcopos et ecclesiarum cathedralium Capitula causa rationabilis vel urgens necessitas seu earundem ecclesiarum evidens utilitas eosdem Episcopos et Capitula communiter ad praedictas incorporationes de caetero faciendas inducat.</p>
                    <p>Si qui vero aliquid contra fecerint seu fieri procuraverint, illud decernimus irritum et inane.</p>
                    <p>Per hoc tamen praesens nostrum statutum in nullo derogamus incorporationibus ecclesiarum hactenus rite factis.</p>
                </div>
                <div>
                    <head>Capitulum 19</head>
                    <p>(19) De negotiationibus ecclesiasticarum personarum.</p>
                    <p>Item, cum Presbyteri et personae ecclesiasticae, maxime in sacris ordinibus constitutae, in castris divinis sub ecclesiasticis stipendiis militare noscantur, ut ecclesiasticum ordinem agnoscentes in aliud saecularis vitae genus, ecclesiasticae disciplinae spreta reverentia, non transcendant, statuimus, quin imo sancita a sanctis patribus innovamus, ne Presbyteri seu Clerici in sacris ordinibus constituti et maxime monachi saeculares negotiationes exerceant aliqualiter, et praecipue tabernas non teneant, lucris turpibus non insistant, munera iniusta non accipiant, iustitiam non vendant pro quaestu saeculari, aliquem pretio non conducant, nec in placitis saecularibus, orphanorum et viduarum et personarum miserabilium defensione excepta, disputare contendant, conductores et procuratores, in casibus non permissis, rerum saecularium non existant, aleas non sequantur, spectacula saecularia fugiant, ornamenta statui et conditioni suae inconvenientia neque desiderent neque gestent, in deliciis superfluis non vivant, gulam fugiant et sobrietatem sectentur: pondera iniusta seu mensuras non habeant, circa otiosa et superflua non intendant.</p>
                    <p>Si quis autem Presbyterorum, Clericorum et monachorum contra hoc salutare statutum ausu temerario aliquid attentare praesumpserit, competenti monitione praemissa, a suo Episcopo, quousque resipuerit et condigne satisfecerit de commisso, excommunicetur et a temere attentatis per censuram ecclesiasticam compellatur.</p>
                </div>
                <div>
                    <head>Capitulum 20</head>
                    <p>(20) De ministris altaris, et quod quilibet rector ecclesiae debet habere personam literatam.</p>
                    <p>Item, prout iam dudum a sanctis patribus in generali Concilio statutum est, praecipiendo firmiter innovamus, quod quilibet Presbyter, pastor seu vicarius, in quacunque parochiali ecclesia divina celebrans, nisi propter paupertatem nimiam et notoriam excusetur, clericum vel personam saltem literatam secum habeat, qui sibi competenter legendo et cantando respondeat in divinis, quacunque contraria consuetudine non obstante, per quam in quam pluribus locis agricolae et alii puri laici, literas penitus ignorantes, qui secus altare, dum sacra mysteria celebrantur, stare vel sedere non debent, per quos potius impedire plerumque consueverat altaris ministerium, quam ipsa decenter in eodem ministerio deservirent.</p>
                    <p>Scriptum namque est, quod Ozias lepra percussus est a Domino, eo quod usurpare voluit officium Sacerdotum.</p>
                </div>
                <div>
                    <head>Capitulum 21</head>
                    <p>(21) De non exequentibus mandata superiorum.</p>
                    <p>Item, quia per malitiam, desidiam et subterfugia personarum ecclesiasticarum et Presbyterorum, qui ad superiorum suorum mandata exequenda tenentur, plerumque, effectus iustitiae multipliciter impeditur; statuimus, ut Presbyteri et praedictae personae ecclesiasticae, quibus alicuius mandati executio a suo superiore committitur, si super executione huiusmodi quidquam dolose egerint, seu fuerint negligentes, illi seu illis, pro quibus mandatum directum fuerat, ad interesse teneantur et damna, quae ob illud incurrerunt, coram iudice a quo mandatum emanaverat declarandis.</p>
                    <p>Si vero iidem Presbyteri seu quicunque executores alii pro executione seu observatione mandatorum huiusmodi damna passi fuerint, non relaxetur sententia, quantumcunque principalis pars in hoc consentiat, nisi prius eisdem Presbyteris et executoribus de damnis huiusmodi per eum; qui damna intulit, ad arbitrium iudicis fuerit satisfactum.</p>
                </div>
                <div>
                    <head>Capitulum 22</head>
                    <p>(22) De inferentibus minas personis ecclesiasticis.</p>
                    <p>Item, si quaecunque persona ecclesiastica vel saecularis personae ecclesiasticae minas corporales intulerit, et monita a suo superiore eam assecurare noluerit, ad fidelem assecurationem praestandam indilate ad id per excommunicationis sententiam compellatur.</p>
                </div>
                <div>
                    <head>Capitulum 23</head>
                    <p>(23) De portione perpetuorum vicariorum.</p>
                    <p>Item, cum is qui altari servit, vivere debeat de altari, prout alias in provinciali Concilio Trevirensi fuerat institutum; innovando praecipimus, ut per locorum Ordinarios deservientibus in parochialibus ecclesiis et praecipue perpetuis vicariis competens portio assignetur.</p>
                    <p>Quod si iidem deservientes seu vicarii quovis modo minorem aut minus sufficientem acceptaverint portionem, nihilominus actionem habeant contra earundem ecclesiarum rectores aut alios fructuum eorumdem perceptores ad augmentum portionis eiusdem.</p>
                    <p>Quod enim militantes Deo Presbyteri mendicare non debeant, non specialiter in favorem personae inductum est, sed totius ordinis clericalis.</p>
                    <p>Et si deservientes praedicti seu vicarii ad assignationem debitae portionis agere non audeant, seu, quia lites abhorrent, nolunt super hoc deponere quaestionem, locorum Ordinarii super huiusmodi portione debita assignanda suum officium de plano et absque iudiciali strepitu interponant, quamprimum id devenerit ad notitiam eorundem.</p>
                </div>
                <div>
                    <head>Capitulum 24</head>
                    <p>(24) De canonicis horis dicendis.</p>
                    <p>Item, in parochialibus ecclesiis cantentur seu legantur, considerata qualitate temporis, horae canonicae, impedimento cessante.</p>
                    <p>Ad parochiales ecclesias matrices parochiani de villis circumadiacentibus et capellis seu oratoriis attinentibus saltem quibuslibet diebus dominicis et in solemnibus festivitatibus sub poena excommunicationis teneantur accedere, et ibidem missarum solemnia audiant, prout in generali Concilio est a sanctis patribus institutum, praecipue ne honor matricis ecclesiae pereat per capellas: nisi forte capella adeo sit remota, vel aquarum inundatio, seu aliud impedimentum subsistat, per quod super boc rationabiliter valeant excusari: in eademque capella de reditibus adeo sit provisum, quod de auctoritate Episcopi loci eiusdem possit et debeat in diebus talibus ibidem celebrare Sacerdos.</p>
                </div>
                <div>
                    <head>Capitulum 25</head>
                    <p>(25) De decimis praedialibus.</p>
                    <p>Item, decimae praediales non in domibus, sicut hactenus in plerisque locis fieri consuevit, sed in agris, vineis, pratis et in aliis locis, ex quibus proveniunt, sub poena excommunicationis integraliter persolvantur, nullis deductis expensis, quae factae fuerint circa rem huiusmodi decimandam.</p>
                </div>
                <div>
                    <head>Capitulum 26</head>
                    <p>(26) Coram quibus causae matrimoniales debent tractari.</p>
                    <p>Item, cum causae matrimoniales tractari debeant per discretos iudices postestatem habentes iudicandi et statuta canonum non ignorantes, firmiter inhibemus, ne Decani rurales seu forenses, Archipresbyteri, ecclesiarum pastores, seu vicarii de causis matrimonialibus cognoscere vel iudicare praesumant; si contra factum fuerit, irritum nunciantes.</p>
                </div>
                <div>
                    <head>Capitulum 27</head>
                    <p>(27) De vilipendentibus sententias excommunicationis.</p>
                    <p>Item, cum excommunicationis sententia, quae est ecclesiae mucro, vilipendatur a pluribus, statuimus, quod si excommunicatus ab ordinario iudice per annum in sua pertinacia et excommunicatione persistat, eiusdem excommunicati moneatur dominus temporalis ab eodem iudice, ut infra terminum competentem eundem excommunicatum redire ad sanctae matris Ecclesiae unitatem compellat: alioquin ipse dominus temporalis excommunicetur: quam excommunicationem si per mensem sustinuerit, ex tunc terra eius, si quam habet, prout et in quantum eidem iudici videbitur, supponatur ecclesiastico interdicto.</p>
                </div>
                <div>
                    <head>Capitulum 28</head>
                    <p>(28) De alienationibus bonorum ecclesiasticorum.</p>
                    <p>Item, quia quam plures ecclesiarum Praelati, et potissime Abbates, Abbatissae, Priores, Praepositi et aliae personae ecclesiasticae nostrae civitatis, dioecesis et provinciae Trevirensis bona ecclesiarum, monasteriorum et prioratuum adeo prodigaliter dissipando profundunt, vendunt, distrahunt, obligant et adeo exquisitis conventionibus illicitis, etiam ipsis legum conditoribus incognitis, alienant, hactenusque dilacerando et dilapidando bona eadem consumpserunt, quod etiam in pluribus ecclesiis, monasteriis et prioratibus, in quibus per largitiones Imperatorum, Regum et Principum ac erogationes fidelium superabundare consueverant possessiones et reditus, peccatis exigentibus, personae, Clerici vel monachi et conversi locorum eorumdem in eisdem locis et extra, cultu divino, cui asscripti fuerant, derelicto, in vili ac indecenti habitu usque ad exinanitionem extremae virtutis deducti, mendicare coguntur, in locisque huiusmodi claustris seu dormitoriis solemnibus ab antiquo, et quae antiquis temporibus propter eorum sublimitatem operis sumptuosi advenis et incolis mirifica videbantur, vix eisdem personis, Clericis, monachis et conversis patet diversorium, ut ab imbribus et grandinibus protegantur: propter quod eaedem personae derisioni laicorum cedunt et scandalo in totius clericalis coetus opprobrium et contemptum.</p>
                    <p>Praedictis itaque dispendiis, in quantum nobis auctore Deo permissum est, obviare volentes, maxime cum sicut anima sine corpore corporaliter non vivit, ita sine temporalibus spiritualia nequeunt diu esse, praesenti constitutione sub interminatione divini iudicii praedictis Praelatis, Abbatibus, Abbatissis Prioribus, Praepositis et aliis personis ecclesiasticis firmiter inhibemus, ne in posterum bona ecclesiarum et locorum sacrorum immobilia aliquatenus obligent, distrahant seu etiam alienent per se vel per alium, nisi tractatu praehabito super hoc cum omnibus personis ecclesiasticis eorundem locorum, requisitoque et habito consensu et consilio singulorum eiusdem loci evidens utilitas seu necessitas fieri id exposcat.</p>
                    <p>Et quia praedictis suis Praelatis subditi super huiusmodi alienationibus quandoque precum inductionibus, alias vero oppressionum formidolosis terroribus consentire contra proprias conscientias ut plurimum non verentur; praesenti constitutioni adiicimus, ut deinceps huiusmodi bonorum immobilium obligatio seu alienatio facta in casibus non permissis ipso facto non valeat, nisi una cum consensu personarum praedictarum auctoritas dioecesani Episcopi intervenerit.</p>
                    <p>Omnes enim basilicae sui territorii in eius potestate consistunt: quam quidem auctoritatem non nisi considerata utilitate loci cum solerti causae cognitione idem Episcopus dioecesanus impemdat.</p>
                    <p>Si quis autem contra hoc salutare statutum quidquam attentare praesumpserit, tam alienans depositionis quam recipiens restitutionis rei cum fructibus poenas sustineant, nec pretium bona huiusmodi male recipiens ab ecclesia recipiat, sed ad ecclesias, monasteria et loca, quorum eadem bona sunt, libere revertantur.</p>
                </div>
                <div>
                    <head>Capitulum 29</head>
                    <p>(29) De religiosis extra claustra vagantibus.</p>
                    <p>Item, sub poena excommunicationis districtius inhibemus, ne monachi extra claustra per civitates, castra seu villas incedere seu discurrere praesumant, nisi ratione administrationis, si quam habeant, hoc eis iuxta regulares observantias sit permissum, vel nisi Abbatis seu Prioris claustralis super hoc licentia intercedat: quam idem Abbas seu Prior sub poena excommunicationis eis non impendat, nisi hoc exigerit monasterii evidens utilitas vel patens necessitas eorundem.</p>
                    <p>Super quo ipsorum Abbatis et Prioris conscientias oneramus.</p>
                </div>
                <div>
                    <head>Capitulum 30</head>
                    <p>(30) De falsa moneta.</p>
                    <p>Item, quia nonnulli motu damnabili ac nefando scelere, prout intelleximus, monetam adulterinam et falsam in suis praediis et clausuris exercere praesumunt, cuiusmodi facinus ipsi etiam gentiles multipliciter damnaverunt, firmiter omnibus Presbyteris praecipimus et iniungimus, ut in omnibus locis et parochiis suis, in quibus huiusmodi falsam et adulterinam monetam per quoscunque cudi seu fabricari cognoverint, in continenti cessent, cuiuscunque superioris sui mandato minime expectato, penitus a divinis; causamque cessationis huiusmodi et rei seriem dioecesano Episcopo non differant quam primum poterunt significare.</p>
                    <p>Qui Episcopus ex tunc ad examinationem falsorum monetariorum huiusmodi spiritualiter et temporaliter totis viribus totaque intentione procedat, damna ob praedictam cessationem ecclesiis et Presbyteris obvenientia restitui integraliter faciens.</p>
                </div>
                <div>
                    <head>Capitulum 31</head>
                    <p>(31) De anno gratiae.</p>
                    <p>Item, cum in provinciali Trevirensi Concilio, praesidentibus in eodem recordationum felicium Theodorico Treverensi Archiepiscopo, Iohanne Metensi, Rugero Tullensi et Rudolpho Virdunensi Episcopis, propter multas abusiones annus gratiae fuerit alias revocatus; nos considerantes, quod huiusmodi revocatio in quandam dissuetudinem est deducta, sicque cathedralium atque collegiatarum ecclesiarum quam plurimum canonici, propriis commodis inhiantes, in grave praeiudicium successorum, ecclesiarum damnum, et plerumque in elusionem provisionum a Sede Apostolica super obtinendis canonicatibus et praebendis in eisdem ecclesiis a personis idoneis obtentarum, fructus praebendarum suarum per unum annum etiam post eorum obitus sibi retinere et appropriare contendunt, annum talem, qui iuxta hoc pro successoribus et ecclesiis bissextilis dici potius debet, annum gratiae nuncupantes: per cuius retentionem iidem canonici quamdiu vivunt super deducendis lasciviis et prodigalitatibus spem assumunt, praesenti constitutione sancimus, ut quacunque consuetudine imo verius corruptela contraria non obstante, nulli canonico talem annum talisque anni reditus liceat retinere; quem si hactenus retinuerint, vel eum deinceps retinere contingat, talis retentio, qualitercunque fiat seu facta fuerit, nullius sit momenti.</p>
                    <p>Non teneantur etiam ecclesiarum Capitula executoribus seu creditoribus canonicorum annum huiusmodi retinentium seu aliis eorum nomine de praedictis anni fructibus et reditibus respondere, sed ad instituendos successores canonicos transeant pleno iure.</p>
                    <p>Si quid in contrarium actum fuerit, irritum nunciantes, et hoc provinciale statutum Episcopi dioecesani Trevirensis provinciae in suis civitatibus et dioecesibus per censuram ecclesiasticam inviolabiliter a suis subditis observari procurent.</p>
                </div>
                <div>
                    <head>Capitulum 32</head>
                    <p>(32) De manifestis usurariis.</p>
                    <p>Praecipimus districte, ut omnes usurarii restituant quidquid ultra sortem perceperunt, sub poena contra eos in Lateranensi Concilio edita, quae talis est: Statuimus, ut usurarii manifesti nec ad communionem admittantur altaris, nec Christianam, si in hoc peccato decesserint, accipiant sepulturam, nec oblationes eorum quisquam accipiat.</p>
                    <p>Qui autem acceperit, aut christianae tradiderit sepulturae, quod acceperit, reddere compellatur, et donec ad arbitrium sui Episcopi satisfecerit, ab officii sui maneat executione suspensus.</p>
                    <p>Item praecipimus, ut sorte deducta reddant pignora et remittant.</p>
                    <p>Item districte praecipimus, ut nomine tutelae et procurationis, vel timore domini sui aliqui non committant usuras: quia sicut non suo nomine ita nec alieno potest quis foenus aliqualiter exercere.</p>
                    <p>Item praecipimus, ne ea intentione mutuent pecuniam suam ante messem vel vindemias, recepturi in messe vel vindemiis bladum vel vinum pro multo minori pretio, quam verisimile sit tunc valere, sub poenis ante dictis.</p>
                </div>
                <div>
                    <head>Capitulum 33</head>
                    <p>(33) De celebratione festorum.</p>
                    <p>Item, statuimus sub divinae ultionis poena et praecipimus, ut nobiles et domini terrae permittant homines suos dies festos observare, et non compellant eos evectiones publicas seu alias angarias praestare.</p>
                </div>
                <div>
                    <head>Capitulum 34</head>
                    <p>(34) De cauvercinis et usurariis.</p>
                    <p>Item, praecipimus districte, ut se circa cauvercinos et alios usurarios ita habeant, sicut in generali Concilio est statutum.</p>
                </div>
                <div>
                    <head>Capitulum 35</head>
                    <p>(35) De litigantibus coram saecularibus iudicibus.</p>
                    <p>Item, cum de consuetudine approbata et tam diu observata, quod memoria non existit, tam Religiosi quam Clerici iniuriatores et molestatores suos coram suis iudicibus, videlicet ecclesiasticis, in causam traxerint, et nonnulli barones, ballivi, nobiles, praepositi et villici et alii laici potestatem saecularem habentes, civitatis, dioecesis et provinciae Trevirensis tam Religiosos quam Clericos coram se litigare compellant, et non patiantur eos ius suum prosequi coram ecclesiasticis iudicibus; praecipimus vobis et universis Presbyteris, quatenus in ecclesiis vestris praedictas personas moneatis, ut ab huiusmodi tam Religiosorum quam Clericorum molestatione desistant.</p>
                    <p>Nos omnes personas illas, quae post iam dictam monitionem Religiosos et Clericos compulerint coram se litigare, excommunicationis vinculo innodamus, et praecipimus eos singulis diebus dominicis et festivis excommunicatos denunciari.</p>
                </div>
                <div>
                    <head>Capitulum 36</head>
                    <p>(36) Ne monachis duo officia assignentur.</p>
                    <p>Item, nulli monacho vel moniali duo officia in eodem monasterio sub poena excommunicationis latae sententiae assignentur.</p>
                    <p>Singula namque officia sunt personis idoneis singulis assignanda.</p>
                </div>
                <div>
                    <head>Capitulum 37</head>
                    <p>(37) De Novitiis.</p>
                    <p>Item praecipimus, ut omnes novitii post annos discretionis et probationis statim faciant professionem expressam in manu Abbatis, vel alterius secundum consuetudines locorum rationabiles et praescriptas.</p>
                </div>
                <div>
                    <head>Capitulum 38</head>
                    <p>(38) Item de proprietatibus religiosorum.</p>
                    <p>Item praecipimus districte, ut monachi et moniales omnibus proprietatibus, quas hactenus habuerunt, sine difficultate renuntient, ut a omnia in communes usus monasterii redigantur.</p>
                    <p>Qui vero renunciare renuerint, excommunicentur.</p>
                    <p>Quod si nec sic resipuerint, per Abbatem vel Abbatissam, aut si non, per Episcopos aut eorum Officiales ad id compellantur.</p>
                    <p>Item districte inhibemus, ne monachi denarios, quos in oblationibus missarum recipiunt, sibi reservare praesumant, sed Abbati, vel cui ipse praeceperit, assignentur, in communes usus fratrum expendendi.</p>
                    <p>De denariis anniversariorum et omnium, quae ad manus eorum devolvuntur, nemo sibi quicquam appropriare praesumat; nec per monachos vel moniales de caetero dividantur, sicut hactenus per abusionem fieri ab aliquibus consuevit, sed in communes usus omnium redigantur.</p>
                </div>
                <div>
                    <head>Capitulum 39</head>
                    <p>(39) De administratione superiorum inter suos monachos.</p>
                    <p>Item praecipimus Abbatibus et Abbatissis, ut suis subditis tam in victu quam in vestitu secundum sui monasterii possibilitatem necessaria administrent.</p>
                    <p>Panis vero et vinum et alia necessaria dentur fratribus in communi ad sufficientem necessitatem eorum: nec alicui aliquid ad vitam vel certum tempus specialiter assignetur, et quod utrisque in communi superfuerit, iterum in communitatem reservetur vel pauperibus distribuatur; et hospitalia pauperum in omnibus monasteriis restaurentur, et eis consueti reditus assignentur.</p>
                </div>
                <div>
                    <head>Capitulum 40</head>
                    <p>(40) Ne religiosi habeant servos.</p>
                    <p>Item inhibemus districte, ne monachi vel moniales habeant famulos vel servientes utriusque sexus speciales, nisi forsitan in talibus sint constituti officiis, quod ipsis omnino carere non possint: et tunc de consensu Praelatorum suorum assumant eosdem.</p>
                    <p>Si quis autem alias tales personas retinere praesumserit, expelli eas de monasterio sub poena excommunicationis praecipimus per Praelatos.</p>
                </div>
                <div>
                    <head>Capitulum 41</head>
                    <p>(41) De ludo monachorum in claustris.</p>
                    <p>Item ludos chorearum, scacorum, annulorum et globorum monachis interdicimus omnino: et ne infra septa sui claustri vel ipsum claustrum tabernas habere, nec infra ipsas ibi vel alibi sedere, ludere vel bibere aliquis eorum audeat, sub poena excommunicationis latae sententiae firmiter inhibemus.</p>
                </div>
                <div>
                    <head>Capitulum 42</head>
                    <p>(42) De vestibus monachorum et monialium.</p>
                    <p>Item praecipimus districte, ne Abbates vel monachi, Abbatissae vel moniales sub poena excommunicationis latae sententiae, mantella seu sorcocia aperta portent de caetero, nec habeant pannos de nigra bruneta, nec de moreta, sed quanto haberi possunt humilioris pretii, prout regula praecipit.</p>
                    <p>Cucullas autem habeant cum amplis capuciis et latis; quando equitant, cappis utantur nigris et clausis.</p>
                    <p>Item, ut dictum est, mantella de bruneta nigra sive de moreta et pellicia seu forraturas de vario seu griseo et alias exquisitas et sumtuosas pelles districte religiosis omnibus sub poena excommunicationis latae sententiae firmiter inhibemus.</p>
                </div>
                <div>
                    <head>Capitulum 43</head>
                    <p>(43) De custodia claustrorum.</p>
                    <p>Item, claves claustri sint semper apud Priorem, Priorissam vel Magistram; nec sine licentia aliquis monachus seu monialis, maxime de nocte, sub poena excommunicationis latae sententiae exire audeat, vel aliquam mulierem, cuiuscunque sit conditionis, monachus in ambitum monasterii introducere praesumat sine Abbatis vel Prioris sui licentia speciali; introducta tamen cum licentia non intus comedat vel dormiat ullo modo.</p>
                </div>
                <div>
                    <head>Capitulum 44</head>
                    <p>(44) De ultima voluntate.</p>
                    <p>Item, cum nihil magis hominibus debeatur, quam ut supremae voluntatis liber sit stylus, et liberum, quod iterum non redit, arbitrium: sub interminatione divini iudicii praecipimus, quod nullus executor ultimae voluntatis, praesertim ad pias causas constitutus, a creditoribus vel legatariis testatoris audeat recipere vel exigere pecuniam pro debito suo, seu pro legato eis solvendo, seu pro executione facienda.</p>
                    <p>Quod si fecerit, ipso facto sententiam excommunicationis incurrat.</p>
                </div>
                <div>
                    <head>Capitulum 45</head>
                    <p>(45) Contra executores testamentorum.</p>
                    <p>Item, cum quam plures executores testamentorum defunctorum, maxime ad pias causas deputati, iam diu exequi ultimas voluntates eorum in suae salutis dispendium et dictorum decedentium detrimentum neglexerint: monemus ipsos omnes et singulos primo et secundo, praecipientes eisdem, ut infra annum dicta testamenta exequantur; alioquin ad executionem eorum ex tunc per locorum Episcopos procedatur, in quantum de iure fieri poterit et debebit.</p>
                </div>
                <div>
                    <head>Capitulum 46</head>
                    <p>(46) De falsis Apostolis.</p>
                    <p>Item, inhibemus sub poena excommunicationis, ne quis in nostra civitate, dioecesi et provincia Trevirensi aliquem vel aliquos de illis rusticis, qui se Apostolos appellant, in domum suam recipiat, aut eis eleemosynas eroget, cum, prout in antiquis synodalibus statutis continetur, Sedes Apostolica tales reprobaverit, et in eorum receptatores et fautores excommunicationis sententiam protulerit ipso facto.</p>
                </div>
                <div>
                    <head>Capitulum 47</head>
                    <p>(47) De Begardis.</p>
                    <p>Item, cum quidam sint laici in civitate, dioecesi et provincia Trevirensi, qui sub praetextu cuiusdam religionis fictae Begardos se appellant, cum tabardis et tunicis longis et largis capuciis, cum otio intendentes, ac labores manuum detestantes, conventicula inter se aliquibus temporibus faciunt et conservant, seque fingunt coram personis simplicibus expositores sacrarum scripturarum: Nos vitam eorum, qui extra religionem approbatam validi mendicantes discurrunt, merito reprobantes, monemus omnes et singulos huiusmodi Begardos, quos etiam a quolibet parochiali Presbytero in sua parochia moneri volumus diligenter, ut infra quindenam a praemissis desistant, et de laboribus suis vivant, circa laboresque sicut caeteri homines se exponant; alioquin ipsos et quemlibet eorum, quos excommunicamus in his scriptis, denunciari in parochialibus ecclesiis excommunicatos praecipimus et mandamus singulis diebus dominicis et festivis.</p>
                </div>
                <div>
                    <head>Capitulum 48</head>
                    <p>(48) De impedientibus nuncios iudicum ecclesiasticorum.</p>
                    <p>Item statuimus, quod si quis cuiuscumque dignitatis seu conditionis existat, nuncios aut executores ecclesiasticorum iudicum, vel alias literas eorundem actave iudicialia deferentes hac occasione verberare, capere, vel detinere, occultare, carceri mancipare aut, quod gravius est, interficere, literas vel acta praedicta personis memoratis auferre, seu ea rumpere vel cancellare, aut alias destruere quoquomodo, vel sic ablata celare praesumserit, aut ista fieri procuraverit, vel facientibus consilium vel opem duxerit adhibendum, excommunicationis sententiae, quam ex nunc ut ex tunc in ipsum ferimus, subiaceat ipso facto; a qua, nisi prius tam iudici, cuius auctoritatem contemserat, quam passo iniuriam et Caeteris, quorum intererit, prout excessus postulaverit atrocitas, satisfaciat competenter, nullatenus absolvatur.</p>
                </div>
                <div>
                    <head>Capitulum 49</head>
                    <p>(49) De petentibus cum calicibus.</p>
                    <p>Item prohibemus sub poena excommunicationis, ne quis de caetero, cuiuscumque conditionis existat, vadat per terram cum calicibus, absque literis Episcopi loci ad petendum pecuniam, quia multae ex hoc trufae ac deceptiones committuntur.</p>
                </div>
                <div>
                    <head>Capitulum 50</head>
                    <p>(50) Ut in exequiis mortuorum convivia non fiant.</p>
                    <p>Praeterea cum in exequiis mortuorum lugendum sit potius, quam convivandum, inhibemus sub poena excommunicationis, ne convivia et comessationes teneantur de caetero, quae per haeredes seu successores defuncti in eisdem exequiis fieri consueverunt: sed sumptus huiusmodi in usus pauperum et in pias causas in remedium animae defuncti potius convertantur.</p>
                </div>
                <div>
                    <head>Capitulum 51</head>
                    <p>(51) De Clericis et monachis nocte ambulantibus.</p>
                    <p>In locis, in quibus post sonitum campanae vel buccinae de nocte laici sine lumine ire prohibentur, Clericos et monachos huiusmodi nostrae constitutionis auctoritate eandem prohibitionem volumus observare: alioquin poenae pecuniariae laicis propter hoc impositae eos decernimus subiacere, quam per Archipresbyteros vel per capellanos locorum ipsorum, nomine Episcoporum, ab ipsis Clericis exigi et levari volumus et mandamus: quam si forte legitime requisiti solvere renuerint, eandem poenam duplicatam per eos solvere per censuram ecclesiasticam compellantur, ut per hoc laicorum vitetur scandalum et Clerici ab illicitis arceantur.</p>
                </div>
                <div>
                    <head>Capitulum 52</head>
                    <p>(52) Ne in anniversariis comessationes fiant.</p>
                    <p>Districtius quoque inhibemus, ne Clerici seu Sacerdotes ad anniversaria convenientes in sabbato carnes comedere praesumant, vinum quoque temperent, et se vino honeste etiam habeant, et mature, ac pacifice et sine murmure, et cum gratiarum actione recipiant et comedant, quod eis fuerit appositum: nec sibi parari faciant cibaria delicata, sed solum pro corporis refectione necessaria, ne longi temporis victum brevis hora consumat, et ne quae sua, sed quae Christi sunt quaerere videantur.</p>
                    <p>A crapula et ebrietate, a plausibus, risibus, cachinnis, insolitis ac inanibus fabulis, iocis et solatiis ac detractionibus, et verbis otiosis atque superfluis, et a rixis et contentionibus omnino abstineant.</p>
                    <p>Paulus quidem Corinthios reprehendit, quia inconvenienter conveniebant coenam Domini manducare.</p>
                </div>
                <div>
                    <head>Capitulum 53</head>
                    <p>(53) De impedientibus anniversaria.</p>
                    <p>Postremo in virtute sanctae obedientiae praecipimus, ne quisquam verbo vel facto aliquos inducere vel retrahere praesumat, ne anniversaria fieri solita fiant in ecclesiis, in quarum cimiteriis corpora defunctorum, pro quibus fiunt, sepulta sunt.</p>
                </div>
                <div>
                    <head>Capitulum 54</head>
                    <p>(54) De ludo taxillorum Clericis prohibito.</p>
                    <p>Clericus aliquis cum taxillis publice vel occulte ludere non praesumat.</p>
                    <p>Clerici vero in sacris ordinibus constituti vel beneficium ecclesiasticum habentes, qui in platea vel loco publico publice cum taxillis ludere praesumpserint, ipso facto ab executione sui ordinis sint suspensi.</p>
                    <p>Ludere in praemissis casibus intelligimus ad puncta, ut sic dicamus, ponendo qui transversat, vel qui ludi est particeps, vel lucrum exinde consequitur sive damnum.</p>
                    <p>Praemissam tamen poenam extendi nolumus ad ludentes socialiter et solatii causa, et in domibus honestis, et cum personis honestis, non ambitionis vel avaritiae causa.</p>
                </div>
                <div>
                    <head>Capitulum 55</head>
                    <p>(55) De fideiussione Clericorum.</p>
                    <p>Nullus Clericus securitatem aliquam vel fideiussionem praestet seu faciat coram quacumque persona vel curia saeculari de stando vel parendo iuri coram ea, nisi forte ratione feudorum vel possessionum, quae vel quas ab ea tenet.</p>
                </div>
                <div>
                    <head>Capitulum 56</head>
                    <p>(56) De scribentibus statuta contra ecclesiae libertatem.</p>
                    <p>Sane Honorius Papa IV. excommunicationis sententiam protulit contra statutores et scriptores statutorum contra ecclesiae libertatem, necnon et contra potestates, consules, rectores et consiliarios locorum, ubi huiusmodi statuta fuerint observata: et insuper contra illos, qui secundum ea praesumpserint iudicare, vel in publicam formam redigere ausi fuerint iudicata.</p>
                    <p>Hanc autem excommunicationis sententiam illos incurrere decernimus, qui contra privilegia et libertates Clericorum et ecclesiarum statuere, ordinare, praecipere aut interdicere expresse vel indirecte per se vel per alios praesumunt, et praecipiunt, ne quis in ecclesiarum vel Clericorum clibanis panem coquat, vel in molendinis eorum molat; ne quis eis ignem det, vel aquam ferat; ne quis possessiones eorum colat aut defendat, sed impune destruat; aut ne quis aliud cum eis commercium habeat vel quomodolibet participet aut loquatur, aut eis de decimis, primitiis, oblationibus vel aliis iuribus spiritualibus non respondeat, aut his similia agunt: et qui talia facta per alios, in quos dominium habent, seu officiales suos requisiti non revocant cum effectu.</p>
                    <p>A qua excommunicationis sententia nullatenus absolvantur, donec de damnis et iniuriis propter hoc personis ecclesiasticis et ecclesiis illatis satisfecerint competenter.</p>
                </div>
                <div>
                    <head>Capitulum 57</head>
                    <p>(57) De Confratriis.</p>
                    <p>Districtius igitur praecipimus, ne quis sub poena excommunicationis latae sententiae conjurationes, colligationes, confratrias, seu alias quascunque obligationes fide vel iuramento seu qualibet alia firmitate vallatas facere praesumat contra ecclesias, vel ecclesiasticas personas, seu contra ecclesiasticam libertatem.</p>
                </div>
                <div>
                    <head>Capitulum 58</head>
                    <p>(58) Ne quis oratoria faciat.</p>
                    <p>Prohibemus sub poena excommunicationis, ne deinceps quisquam ecclesias, capellas, oratoria, hospitalia, vel alia pia loca et religiosa in Trevirensi provincia aedificet, vel altare aliquod in eadem provincia erigat sine nostra vel Episcopi loci licentia speciali.</p>
                </div>
                <div>
                    <head>Capitulum 59</head>
                    <p>(59) De altari portatili.</p>
                    <p>Sed altaria portatilia ita lata et spatiosa fiant, quod calix et hostia possint tute super illis convenienti distantia collocari.</p>
                </div>
                <div>
                    <head>Capitulum 60</head>
                    <p>(60) De non alienandis ecclesiarum ornamentis.</p>
                    <p>Inhibemus sub poena excommunicationis, ut nullus Clericus vel laicus calices, libros, vestes sacras et alia ornamenta ecclesiastica per se vel per alium vendere, distrahere, pignori obligare vel alias quomodolibet alienare praesumat absque nostra vel Episcopi loci licentia speciali.</p>
                    <p>Qui vero contra fecerint, Clerici in sacris ordinibus constituti suspensionis, laici vero et Clerici in minoribus constituti excommunicationis sententias incurrant ipso facto.</p>
                    <p>Qui autem tales res in pignus scienter receperit, eas illi ecclesiae, cuius sunt, libere restituere teneatur, nulla recuperata pecunia ab eadem.</p>
                    <p>Sed et quicumque Clericus regularis vel saecularis res huiusmodi pro quocumque debito cuiuscunque rectoris vel capellani seu ecclesiae propria auctoritate capere praesumserit, praeter poenam excommunicationis, quam ipsum incurrere decernimus, ipso facto a debito ipso cadat.</p>
                </div>
                <div>
                    <head>Capitulum 61</head>
                    <p>(61) Ne causae saeculares in cimiteriis tractentur.</p>
                    <p>Ne domini vel iudices saeculares aut ballini, aut officiales seu nuncii curiae saecularis in ecclesiis vel cimiteriis vel	ecclesiarum atriis causas, lites, contentiones seu placita audiant, penitus inhibemus: sed	nec sententias ibi proferant, nec praecepta, banna, edicta, subhastationes vel executiones faciant, nec aliquos ad quamcumque poenam corporalem condemnatos per loca ipsa deducant.</p>
                    <p>Tales enim sententiae et processus reprobantur a iure.</p>
                    <p>Sed nec aliquae congregationes, concilia, perlamenta vel choreas facere, vel cantilenas dicere, mercata tenere, vel merces vendere, vel aliqua ludibria vel inhonesta agere ibidem praesumant.</p>
                </div>
                <div>
                    <head>Capitulum 62</head>
                    <p>(62) De hospitalitate Clericorum.</p>
                    <p>Quoniam quidquid habent Clerici, pauperum esse debet, districte praecipimus omnibus Presbyteris, rectoribus et curatis, ut in suis ecclesiis hospitalitatem teneant congruentem: proviso tamen, quod ecclesias ipsas in prandiis, coenis, vel herbergiis et similibus, et quibuslibet aliis gravaminibus laicis quibuscumque non submittant, aut de novo illis eas quocumque modo tributarias vel censuales faciant, si condignam effugere voluerint ultionem.</p>
                    <p>Sed nec de ecclesiis, aut rebus vel negotiis ecclesiasticis laicorum iudicio aut voluntate quoquomodo disponant.</p>
                    <p>Laici autem seu alii quilibet, qui in praemissis aut in talibus quaestis indebitis servitiis vel similibus ecclesias seu ecclesiastica bona quomodolibet gravare, aut ecclesiasticas personas ad hoc quomodolibet compellere praesumpserint, nisi legitime ab Ordinariis moniti a talibus destiterint, aut iam commissa emendare distulerint, excommunicationis sententiae ex tunc ipso facto volumus subiacere.</p>
                </div>
                <div>
                    <head>Capitulum 63</head>
                    <p>(63) De pecunia ecclesiae disponenda.</p>
                    <p>Interdicimus, ne rectores et beneficiati de pecunia ratione ecclesiarum suarum acquisita emant possessiones seu reditus perpetuos nomine haeredum suorum vel etiam alieno.</p>
                </div>
                <div>
                    <head>Capitulum 64</head>
                    <p>(64) De retinentibus bona praedecessorum.</p>
                    <p>Nullus laicorum sub poena excommunicationis latae sententiae bona decedentium Clericorum praetextu ecclesiae acquisita occupare vel detinere praesumat; sed ad utilitatem ipsius ecclesiae conserventur.</p>
                </div>
                <div>
                    <head>Capitulum 65</head>
                    <p>(65) De observantia rerum ecclesiae.</p>
                    <p>Adhuc iubemus, ut rectores et beneficiati in aedificiis et reparationibus ecclesiarum et domorum, in libris quoque et ornamentis et aliis ad divinum cultum necessariis iuxta facultates ipsarum ecclesiarum studeant, cum opus fuerit, taliter se habere, quod eorum exemplo parochiani et alii ad hoc merito invitentur, praecipue cum ipsi de iure ad talia possint cogi.</p>
                </div>
                <div>
                    <head>Capitulum 66</head>
                    <p>(66) De materia calicis altaris.</p>
                    <p>Omnibus Sacerdotibus nostrae Trevirensis provinciae interdicimus, ne quisquam eorum cum calice ligneo, vel vitreo, vel stanneo, vel plumbeo, vel de petra, vel de auricalco, vel de electro infra nostram provinciam ulterius celebrare praesumat.</p>
                    <p>Habeat igitur unaquaeque ecclesia calicem saltem argenteum cum patena.</p>
                </div>
                <div>
                    <head>Capitulum 67</head>
                    <p>(67) De imaginibus in ecclesia habendis.</p>
                    <p>Praecipimus ut in unaquaque ecclesia ante vel post vel supra quodlibet altare sit imago, vel sculptura vel pictura expresse designans et cuilibet intuenti manifestans, in cuius Sancti meritum et honorem sit ipsum altare constitutum.</p>
                </div>
                <div>
                    <head>Capitulum 68</head>
                    <p>(68) De residentia personali.</p>
                    <p>Statuimus, monemus atque praecipimus omnibus rectoribus et capellanis curatis ecclesiarum nostrae civitatis, dioecesis et provinciae Trevirensis, ut in suis ecclesiis infra mensem, a die recitationis praesentis constitutionis computandum, residentiam faciant personalem, et hospitalitatem teneant ibidem, prout facultates suarum ecclesiarum commode poterunt supportare: alioquin praesentis constitutionis auctoritate ab ipsis beneficiis noverint se suspensos, nisi cum eis canonice fuerit super hoc dispensatum.</p>
                </div>
                <div>
                    <head>Capitulum 69</head>
                    <p>(69) Ne ecclesiae dentur ad censum vel ad firmam.</p>
                    <p>Cupientes hospitalitatem in ecclesiis observari, interdicimus, ut nullus ecclesias ad censum vel ad firmam det et concedat, seu fructus eius obliget, absque nostra et Episcoporum loci licentia speciali.</p>
                    <p>Sed et si quis ex aliqua rationabili causa ad censum seu ad firmam dandi licentiam a nobis seu Episcopo loci obtinuerit, non tamen alicui saeculari personae officium aliquod in quocunque saeculari regimine gerenti adcensare, obligare seu ad firmam dare praesumat: alioquin contractum ipsum nullas vires habere decernimus, et ipsum ad firmam dantem et obligantem a beneficio suspendimus.</p>
                    <p>Contractus vero ad firmam dationis contra hoc iam initos seu celebratos revocamus, et omnino viribus vacuamus.</p>
                </div>
                <div>
                    <head>Capitulum 70</head>
                    <p>(70) De sacramentis dandis.</p>
                    <p>Districte praecipimus omnibus Archipresbyteris et perpetuis vicariis ac etiam curatis, ne propter debitum proprium vel ecclesiae suae propria auctoritate denegare praesumant quibuscumque personis ingressum ecclesiae, aut differre ecclesiastica sacramenta, quae eis sunt absque dilatione qualibet concedenda.</p>
                </div>
                <div>
                    <head>Capitulum 71</head>
                    <p>(71) De testamentis exhibendis.</p>
                    <p>Item statuimus, ut quandocunque aliquem in parochia cuiusquam Presbyteri nostrae civitatis, dioecesis et provinciae Trevirensis testamentum vel quamlibet ultimam voluntatem ordinare vel disponere contigerit, post mortem testatoris per eiusdem parochiae capellanum moneantur haeredes vel haeres, vel ipsius ultimae voluntatis executor vel executores, vel ille seu illi, penes quem vel quos scriptum ultimae, voluntatis fuerit, quod ipsam infra XL dies a tempore obitus testatoris computandos nobis vel Officiali nostro in nostra civitate et dioecesi, Episcopis vero locorum vel eorum Officialibus in nostra provincia apertam vel aperiendam exhibeant: ne eleemosynae seu legata ad pias causas remaneant insoluta, et ut pia ultima testatoris voluntas debitum sortiatur effectum.</p>
                    <p>Quod si infra praemissos XL dies id non fecerint, impedimento cessante, incurrant excommunicationis sententiam ipso facto.</p>
                </div>
                <div>
                    <head>Capitulum 72</head>
                    <p>(72) De restitutione pecuniae male acquisitae.</p>
                    <p>Statuimus, ut haeredes et successores defuncti, qui iuraverat, solvere seu reddere pecuniam illicite acquisitam, vel res alias seu legata, moneantur per locorum Ordinarios, ut sicut ille iuraverat, ita ipsi adimpleant: et ad hoc si necesse fuerit, per censuram ecclesiasticam, sicut iustum fuerit, compellantur.</p>
                </div>
                <div>
                    <head>Capitulum 73</head>
                    <p>(73) De testantibus.</p>
                    <p>Quia nihil est, quod magis debeatur hominibus, quam ut eorum supremae piae voluntatis legata impleantur, statuimus atque ordinamus, ut quicunque de bonis suis testari atque de anima sua disponere voluerit, rectorem seu capellanum curatum, qui eius noscere debet conscientiam et conditionem, et a quo ecclesiastica sacramenta vivens recepit, advocet, per quem salubrius et iuvari et dirigi poterit in his, quae ad salutem animae suae pertinent, peragendis.</p>
                </div>
                <div>
                    <head>Capitulum 74</head>
                    <p>(74) De monitione executorum ultimarum voluntatum.</p>
                    <p>Praecipimus quoque in virtute sanctae obedientiae universis rectoribus ecclesiarum et curatis, ut annis singulis in quatuor diebus dominicis, videlicet semel in quolibet quatuor temporum, publice infra solemnia Missarum moneant generaliter omnes et singulos executores testamentorum et quarumlibet ultimarum voluntatum et dispositionum, et etiam quoslibet haeredes et successores, et generaliter quascumque personas, qui vel quae tenebuntur aliqua dare, solvere vel facere ad pias causas, seu quoslibet pios usus iuxta defunctorum dispositiones, ut illa infra anni spatium a testatoris obitu computandum dare, solvere et facere teneantur, nisi quod agendum est prolixius tempus necessarium de sui natura vel ex testatoris dispositione exposcat.</p>
                    <p>Hoc autem locum habere intelligimus in casibus post praesentis constitutionis editionem futuris.</p>
                    <p>In his vero, quae ante praesentis constitutionis promulgationem dari, solvi, vel fieri debuerunt, annum ipsum a recitatione praesentis constitutionis decernimus computandum.</p>
                    <p>Alioquin qui infra praemissum tempus hoc adimplere neglexerint, excommunicationis sententiam ipso facto incurrant.</p>
                    <p>Eisdem quoque rectoribus et capellanis sub poena suspensionis ab officio praecipiendo mandamus, ut infra viginti dies post lapsum anni praemissum nobis vel Officiali nostro in civitate et dioecesi nostra, et locorum Episcopis in nostra provincia fideliter denunciare procurent personas, quas noverint in suis parochiis, quae praemissa sunt infra praemissum tempus non adimplevisse, ut vel per nos vel per Episcopos ad hoc per competentia remedia urgeantur, vel per nos ipsos seu Episcopos, prout iura suadent, piae ipsorum decedentium voluntates executioni debitae demandentur.</p>
                    <p>Relicta autem ad pias causas in extrema voluntate coram Sacerdote parochiali seu curato et duobus aut tribus fide dignis testibus, etiam sine quacumque scriptura inde confecta, firma decernimus permanere.</p>
                </div>
                <div>
                    <head>Capitulum 75</head>
                    <p>(75) De male retinentibus bona testatorum.</p>
                    <p>Praecipimus quoque et praeceptum fuisse hactenus declaramus, ut testamentorum seu quarumlibet ultimarum voluntatum executores titulo emtionis vel quovis alio titulo nihil omnino propria auctoritate de bonis retineant testatoris, nisi forte ab illo legatum sibi expresse fuerit vel concessum.</p>
                    <p>Qui vero contra fecerint, pretium amittant, si ex causa emtionis se dixerint retinere; si vero ex alia causa, iudicis ordinarii loci arbitrio puniantur.</p>
                </div>
                <div>
                    <head>Capitulum 76</head>
                    <p>(76) De testamentis Clericorum beneficiatorum.</p>
                    <p>Praedecessorum nostrorum vestigiis inhaerentes permittimus de gratia speciali, quod clerici beneficiati nostrae civitatis, dioecesis et provinciae, solutis omnibus ecclesiarum et beneficiorum suorum debitis, disponere possint libere et testari, dum mentis suae compotes existunt, de bonis mobilibus et se moventibus, obtentu ecclesiarum et beneficiorum suorum acquisitis; ita duntaxat, quod ecclesias suas et beneficia et domos utensilibus et animalibus, quae agriculturae ipsius ecclesiae prius deputata sunt, nequaquam spolient, sed illa et insuper sufficientia victualia et sumptus necessarios usque ad novos fructus colligendos pro futuri successoris et servitorum ecclesiae ac ministrorum necessariorum congrua sustentatione reservent.</p>
                </div>
                <div>
                    <head>Capitulum 77</head>
                    <p>(77) De sortilegiis.</p>
                    <p>Divinationes, sorlilegia, auguria et alia quaelibet similia superstitiosa remedia, sive in praecantationibus et coniurationibus, sive in votis, quas brevia seu characteres vocant, aut etiam in quibuscumque rebus ad collum vel alibi suspendendis vel ligandis consistant, tamquam damnata ab omnibus Christi fidelibus nobis subditis observari et fieri, eisdemque fidem adhiberi penitus prohibemus.</p>
                </div>
                <div>
                    <head>Capitulum 78</head>
                    <p>(78) De eodem.</p>
                    <p>Nullus ergo paganorum morem secutus ad divinos, sortiarios, magos, vel augures, pro vita, vel morbo, vel pro morte hominum seu animalium, vel pro rerum amissione, aut contra grandines et tempestates, aut ut a viro vel muliere magis ametur, aut pro quolibet alio remedio vel consilio superstitioso ab illis exspectando recurrat, aut eos in domum suam, quasi ut malum foris mittant, vel maleficium inveniant, introducat.</p>
                </div>
                <div>
                    <head>Capitulum 79</head>
                    <p>(79) De divinationibus.</p>
                    <p>Nullus etiam per sortes, quas Sanctorum seu Apostolorum vel psalterii vocant, aut cuiuslibet scripturae inspectione divinationis sententiam profiteatur, aut futura promittat, aut quaelibet beneficia in tabulis vel codicibus in astrolabio requirat.</p>
                    <p>Nulla mulierum se nocturnis horis equitare cum Diana dea paganorum vel cum Herodiade et innumera mulierum multitudine profiteatur.</p>
                    <p>Haec enim daemonica est illusio.</p>
                    <p>Nemo in herbarum collectionibus carmina, incantationes aut alias observationes, praeter dominicam orationem et symbolum adhibeat, nec in brevibus suspendendis vel ligandis aliquid praeter illa scribat; daemonium tamen sustinenti licet petras et herbas sine incantatione habere.</p>
                    <p>Dies quoque aegyptiaci, constellationes, lunationes, calendas Ianuarii, initia mensium, dies mensis, cursus lunae, solis et siderum superstitiose observari non debent, credendo videlicet, in illis virtutem seu necessitatem inesse.</p>
                    <p>Sed nec in praemissis diebus seu temporibus mensae cum ampullis et lampadibus in domibus sunt parandae, vel per vicos et plateas cantores et choreae ducendi.</p>
                    <p>Nulla etiam tempora fausta vel infausta aestimanda, ut quis in eis velit aut nolit aliquid inchoare; nec ad volatum vel garritum avium, vel ad motum alicuius membri, aut alicuius animalis aspectum aliquid esse prospere venturum vel non, praenosticandum est.</p>
                </div>
                <div>
                    <head>Capitulum 80</head>
                    <p>(80) De praenosticantibus per XII signa.</p>
                    <p>Interdicimus etiam, ne quis per duodecim signa coeli nascentium in illis mores, actus, eventus aut effectus praedicere praesumat; et ne homo pro domo fabricanda, aut coniugio sociando, vel huiusmodi illa observet.</p>
                    <p>Quicumque autem post generales prohibitiones, quas in missarum solemniis diebus dominicis per Sacerdotes super his fieri praecipimus, si contra praemissa fecerint, ingressus ecclesiae et ecclesiastica sacramenta eis omnino interdicantur; et si necesse fuerit, excommunicationis vinculo innodentur, aliisque iuris remediis per locorum Ordinarios a talibus arceantur.</p>
                </div>
                <div>
                    <head>Capitulum 81</head>
                    <p>(81) De quaestoribus.</p>
                    <p>Quia plurimi se esse quaestores hospitalium, ecclesiarum et locorum religiosorum et priorum, falso mentientes, falsas literas portant, aliqua etiam falsa et adulterina signa sibi imponunt: nonnulli quoque sanctuaria se deferre praetendentes abusiones multas in religionum et ecclesiarum et locorum, quorum nomine quaestus exercent, in infamiam et scandalum populorum.</p>
                    <p>Idcirco volentes circa hoc remedium, quale possumus, adhibere, omnibus et singulis rectoribus et curatis nostrae civitatis, dioecesis et provinciae in virtute sanctae obedientiae praecipimus, ne de caetero ullum quaestorem in suis ecclesiis sine nostris vel Episcopi loci aut apostolicis literis admittant.</p>
                </div>
                <div>
                    <head>Capitulum 82</head>
                    <p>(82) Per quos matrimonium debeat celebrari.</p>
                    <p>Districtius inhibemus sub poena excommunicationis latae sententiae, ne aliquis Sacerdos, non habens parochiam sive animarum curam, matrimonia celebret, corpora defunctorum sepeliat, baptizet, confessiones audiat, Eucharistiam seu alia Sacramenta ecclesiastica populo ministret sine nostra aut Episcopi loci, aut illius, cui animarum cura in illo loco commissa est, licentia speciali: cum constet, absolutiones et remissiones ab eo absque licentia huiusmodi tanquam a non suo iudice factas, nisi duntaxat in casu necessitatis, nullius fore momenti.</p>
                    <p>Nemini etenim licet falcem suam in messem mittere alienam, iuxta illud: Ingressus es ut advena, numquid ut iudices nos?</p>
                    <p>Sed nec aliquis Sacerdos in alterius ecclesia vel parochia diebus dominicis vel aliis solemnitatibus missas publicas celebrare praesumat, donec rector, vicarius, vel capellanus missam celebraverit; nisi de ipsius rectoris vel vicarii licentia: cum et secundum canonicas sanctiones nulli Sacerdoti liceat, missas peculiares sive privatas dicere, per quas populum a publicis missarum solemniis, quae hora debita fieri consueverint, talibus diebus abstrahat; nec absque illius licentia saltem tacita vel generali missas publicas celebrare, vel baptizare aut aliquid aliud, quod ad rectoris seu vicarii spectet officium, agere praesumat.</p>
                </div>
                <div>
                    <head>Capitulum 83</head>
                    <p>(83) De ministris altaris.</p>
                    <p>Omnibus Sacerdotibus sub poena excommunicationis latae sententiae praecipimus, ne filiis suis illegitimis sibi ad altare ministrantibus divina officia celebrare praesumant.</p>
                </div>
                <div>
                    <head>Capitulum 84</head>
                    <p>(84) De horis canonicis.</p>
                    <p>Omnibus insuper curas regentibus praecipimus, ne horas canonicas vel aliud quodcunque officium ecclesiasticum sine superpellicio, impedimento cessante, in ecclesiis dicere vel celebrare praesumant.</p>
                </div>
                <div>
                    <head>Capitulum 85</head>
                    <p>(85) De pollutione ecclesiarum.</p>
                    <p>In ecclesia consecrata sanguinis vel seminis effusione, aut incendio, vel violentia polluta, priusquam canonice fuerit reconciliata, arctius prohibemus divina officia celebrari.</p>
                    <p>Sed et si in cimiterio consecrato contiguo hoc contigerit, vel si excommunicatus, vel infidelis ibi sepultus sit, tunc absque nostra vel Episcopi loci licentia speciali quisquam in cimiterio non sepeliatur eodem.</p>
                </div>
                <div>
                    <head>Capitulum 86</head>
                    <p>(86) Ne alieni Sacerdotes parochianos alterius ad confessionem admittant.</p>
                    <p>Nullus Sacerdos nobis subditus, cui animarum cura commissa non fuerit, parochianum alterius ad confessionem admittat absque nostra vel Episcopi loci seu proprii Presbyteri licentia speciali; nisi forte parochiali Sacerdote in gravissima aegritudine constituto, vel nisi tanta fuerit populi multitudo, quod ad confessiones audiendas parochialis Sacerdos sufficere non possit: in quibus casibus concedimus, quod hoc possit de parochialis Sacerdotis licentia, et etiam in gravi articulo necessitatis.</p>
                </div>
                <div>
                    <head>Capitulum 87</head>
                    <p>(87) De communicantibus.</p>
                    <p>Quamvis omnes fideles in tribus anni temporibus, videlicet in Natali, in Pascha et in Pentecoste ad communionem corporis et sanguinis Domini sint monendi: praecipimus tamen, ut omnes nostri subditi semel in anno capellano seu rectori, in cuius parochia degunt, vel aliis de eius licentia sua confiteantur peccata, et saltem die Paschae Eucharistiam recipiant, nisi de licentia sui abstineant confessoris.</p>
                    <p>Alioquin a rectoribus et capellanis viventes ab ingressu ecclesiae et sacramentis ecclesiasticis arceantur, morientibus sepultura ecclesiastica denegetur.</p>
                    <p>Et insuper in virtute sanctae obedientiae praecipimus sub poena excommunicationis rectoribus et capellanis curas regentibus, ut Clericos et laicos, qui praemissa facere non curaverint, sed in hoc peccato pertinaciter perstiterint, nobis vel locorum Episcopis notificent et eorum nomina in scriptis assignent, ut ex hoc canonice puniantur.</p>
                </div>
                <div>
                    <head>Capitulum 88</head>
                    <p>(88) Casus Episcopo reservati.</p>
                    <p>Quoniam circa maiora maius periculum vertitur, idcirco cautius est agendum.</p>
                    <p>Inhibemus igitur, et in virtute sanctae obedientiae praecipimus omnibus rectoribus et curatis et quibuslibet aliis subditis nostrae civitatis, dioecesis et provinciae Trevirensis confessiones audientibus, ne de casibus episcopalibus de iure vel consuetudine ad nos et Episcopos pertinentibus se quomodolibet intromittant: sed ad nos seu Episcopos vel poenitentiarios nostros illos, fideliter remittere curent.</p>
                    <p>Et ne aliquis praetextu ignorantiae se in talibus valeat excusare, aliquos ex illis hic duximus exprimendos.</p>
                </div>
                <div>
                    <head>Capitulum 89</head>
                    <p>(89) De eodem.</p>
                    <p>Primo quidem mittendi sunt ad nos votorum violatores, ac post votum castitatis matrimonium contrahentes.</p>
                    <p>Secundo, contrahens cum alia matrimonium prima vivente, et contrahens, vel religionem intrans, aut sacrum ordinem suscipiens invita uxore propria, post carnalem copulam subsecutam.</p>
                    <p>Tertio, confessus se credidisse haereticam pravitatem, et se haereticos receptasse, et cum eis participasse et eis favisse.</p>
                    <p>Quarto, simoniacus quocunque genere simoniae, praeterquam mentalis.</p>
                    <p>Quinto, ab Episcopo alieno sine licentia proprii Episcopi ordinatus vel tonsuratus.</p>
                    <p>Sexto, homicidium faciens facto, praecepto, consensu, consilio, exhortatione, vel quolibet alio modo.</p>
                    <p>Septimo, concipiens filium a viro non suo, quem vir, credens suum esse filium, nutrit et instituere intendit.</p>
                    <p>Octavo, vir qui in mortem coniugis, et uxor quae in mortem viri effectualiter machinatur.</p>
                    <p>Nono, Presbyter celebrans scienter in ecclesia vel parochia interdicta, et secundas nuptias benedicens.</p>
                    <p>Decimo, Clericus vel laicus scienter corpus excommunicati, vel etiam in tempore interdicti non excommunicati in cimiterio benedicto sepeliens.</p>
                    <p>Undecimo, excommunicatus a canone in illis casibus, in quibus Episcopus absolvere potest; et etiam irregularis in illis casibus, in quibus Episcopus dispensare potest.</p>
                    <p>Duodecimo, matrimonium clandestine contrahentes, et omnes qui scienter intersunt, qui secundum antiqua statuta synodalia nostrae provinciae excommunicationis vinculo sunt ligati.</p>
                    <p>Tertiodecimo, falsarius literarum apostolicarum, sive episcopalium vel officialium, sive publicorum instrumentorum.</p>
                    <p>Quartodecimo, Sacerdos scienter celebrans in altari non consecrato, vel sine sacris indumentis, celebrans etiam non ieiunus.</p>
                    <p>Item non ordinatus in Presbyterum missam celebrans; et non ordinatus in diaconum solemniter et publice Evangelium in ecclesia legens, et non ordinatos in subdiaconum solemniter et cum indumentis subdiaconi Epistolam in missarum solemniis legens.</p>
                    <p>Quintodecimo, Clericus iurans tactis sacrosanctis Evangeliis et periurans, et quandocunque dubitatur, utrum aliquod sacramentum sit servandum vel non.</p>
                    <p>Sextodecimo, ubicunque est solemnis poenitentia iniungenda; non dicimus hoc de publica.</p>
                    <p>Septimodecimo, incendiarii et effractores ecclesiarum et domorum ecclesiasticarum, et nocturni depopulatores agrorum, et famosi latrones, qui in itineribus insidiantur.</p>
                    <p>Decimooctavo, per saltum aliquo ordine praetermisso vel etiam furtive et contra prohibitionem promotus, et rebaptizatus, et reordinatus, et reconfirmatus.</p>
                    <p>Decimonono, excommunicatus, suspensus, vel interdictus celebrans missam scienter, vel officium suum solemniter sicut prius celebrans, et qui excommunicatus vel interdictus ordinem vel beneficium suscepit.</p>
                    <p>Vicesimo, coiens cum moniali sacrata, virgine vel non.</p>
                    <p>Vicesimo primo, defloratores virginum vi, oppresse vel rapte.</p>
                    <p>Vicesima secundo, opprimens sive perimens prolem suam studiose vel negligenter ante parium vel post.</p>
                    <p>Vicesimo tertio, quomodolibet abutens chrismate vel hostia vel alia re sacra.</p>
                    <p>Vicesimo quarto, rapinam vel sacrilegium in ecclesia committens.</p>
                    <p>Vicesimo quinto, scienter baptizans proprium filium, vel etiam filium uxoris suae ex alio viro, vel e converso, praeterquam in articulo necessitatis, et tunc aliis deficientibus, et etiam in catechismo vel confirmatione tenens.</p>
                    <p>Vicesimo sexto, in ecclesia, maxime consecrata, luxuriam committens, humanum semen quomodolibet ibidem studiose emittens.</p>
                    <p>Vicesimo septimo, scienter coiens cum iudaea, vel saracena, vel pagana, vel e converso.</p>
                    <p>Vicesimo octavo, verberans patrem vel matrem, vel alias eis enormes iniurias irrogans.</p>
                    <p>Vicesimo nono, sortilegi, divini, malefici, incantatores, augures, aruspices, daemones pro quacunque causa invocantes, vel similia facientes.</p>
                    <p>Tricesimo, contrahentes matrimonium post sponsalia cum aliis iuramento interposito contracta, illis per ecclesiam non dissolutis.</p>
                    <p>Tricesimo primo, violator ecclesiae vel cimiterii.</p>
                    <p>Tricesimo secundo, peccatum sodomiticum committens, vel cum brutis commiscens.</p>
                    <p>Tricesimo tertio, incestum committens cum quibuscunque consanguineis vel affinibus.</p>
                    <p>Tricesimo quarto, Sacerdotes vel ministri, quoram culpa vel negligentia aliquid inhonestum circa Sacramentum altaris evenerit.</p>
                    <p>Tricesimo quinto, cognoscens consanguineam uxoris suae vel sponsae.</p>
                    <p>Tricesimo [1] sexto, procurans quoquo modo sive in se sive in alio sterilitatem.</p>
                    <p>Tricesimo septimo, blasphemans publice Deum, vel matrem eius, vel sanctos; et falsum testimonium scienter proferens; et laicus transgressor iuramenti; qui tamen post transgressionem satisfecit de eo, quod iuraverat facere vel observare.</p>
                    <p>Tricesimo octavo, Sacerdos coiens cum ea, quam baptizavit, vel cuius confessionem audivit; vel etiam quilibet coiens cum ea, quae qualibet spirituali affinitate est sibi coniuncta.</p>
                    <p>Tricesimo nono, contrahens matrimonium cum ea, quam cognovit per adulterium, superstite legitima uxore sua, vel e converso.</p>
                    <p>Quadragesimo, mulier, cuius vir diu abfuit, et de illius morte certitudo non habetur, contra prohibitionem ecclesiae matrimonium cum alio contrahens; idem e converso.</p>
                </div>
                <div>
                    <head>Capitulum 90</head>
                    <p>(90) De solemnizatione matrimonii.</p>
                    <p>Inhibemus rectoribus et Sacerdotibus, ne matrimonia inter aliquos, qui non sunt aetatis nubilis, sive ambo, sive alter tantum deficiat in aetate, vel etiam ubi dubitatur, utrum matrimonium teneat annon, vel si de hoc lis mota fuerit, solemnizare in ecclesia praesumant, sine nostra aut Episcoporum locorum, vel Officialium suorum licentia speciali.</p>
                </div>
                <div>
                    <head>Capitulum 91</head>
                    <p>(91) De matrimonio clandestino.</p>
                    <p>Denunciamus et declaramus, quod quicunque clandestina sponsalia seu matrimonia contra iuris prohibitionem contrahunt, tam ipsi contrahentes quam etiam omnes Clerici et laici ac religiosi, qui non sunt Presbyteri, qui scienter et sponte non casu fortuito tali matrimonio intersunt, per constitutiones tam provincialis Concilii quam praedecessorum nostrorum excommunicationis, Presbyteri vero suspensionis per triennium incurrant sententiam ipso facto.</p>
                    <p>Inhibemus igitur et inhibitum esse de iure declaramus, ne sponsalia seu matrimonia clandestine contrahantur; sed cum contrahenda fuerint matrimonia, Sacerdotes publice ter, scilicet per dies dominicos vel festivos proponant, et proclamationem faciant in ecclesiis competenti termino praefinito, ut infra illum, qui voluerit et valuerit, legitimum impedimentum opponat; et ipsi Sacerdotes nihilominus per se ipsos fideliter et diligenter investigent, utrum aliquod impedimentum obsistat.</p>
                    <p>Quod si apparuerit, vel etiam de ipso sit probabilis coniectura, contractus matrimonii interdicatur expresse, donec quid super hoc fieri debeat per loci Ordinarium declaretur.</p>
                    <p>Sacerdos vero, qui tales coniunctiones solemnizare presumserit, aut quilibet regularis, qui eis interesse praesumserit, per triennium ab officio suspendatur, gravius nihilominus puniendus, prout culpae ipsius qualitas postulabit.</p>
                    <p>Sed et illis, qui taliter copulari praesumserint, condigna poenitentia iniungatur.</p>
                    <p>Et si sic coniuncti simul publice cohabitare praesumserint, ecclesia eos tanquam publicos concubinarios reputabit.</p>
                    <p>Veruratamen si clandestine contrahentes talia matrimonia postea in facie ecclesiae publicare voluerint, ab ecclesia recipienda erunt et approbanda tanquam a principio in conspectu ecclesiae contracta, nisi vel consanguinitas vel alterum legitimum impedimentum appareat; ita videlicet quod publice coram Sacerdote et aliis pluribus personis confiteantur se matrimonium contraxisse, vel de novo in ecclesia matrimonium contrahant de praesenti, eisque, si postulaverint, detur benedictio nuptialis, iniuncta tamen prius eis per Sacerdotem poenitentia competenti pro eo, quod clandestine contraxerunt.</p>
                    <p>Praedictae autem proclamationes non remittantur a quoquam, nisi super una vel duabus ex causa duntaxat nos vel Episcopi ex causa velimus gratiam facere specialem.</p>
                </div>
                <div>
                    <head>Capitulum 92</head>
                    <p>(92) Ne ignoti matrimonialiter copulentur.</p>
                    <p>Nullus autem Sacerdos ignotas personas de remotis partibus venientes matrimonialiter copulare praesumat, sive ambae ignotae fuerint sive altera illarum tantum.</p>
                    <p>Nec tale matrimonium faciendum denunciet in ecclesia absque nostra vel Episcoporum locorum licentia speciali.</p>
                    <p>Sed nec Sacerdos aliquis parochianum alienum ad matrimoniam contrahendam recipiat, ignorante proprio Sacerdote.</p>
                    <p>Si vero sponsas et sponsa de diversis parochiis fuerint, matrimonium contrahere poterant et nuptialem benedictionem recipere in quacunque ecclesia maluerint, dum tamen veras literas vel certos nuncios suorum Presbyterorum ostendant, continentes, quod in ecclesiis, quarum sunt parochiani, matrimonium denunciatum fuerit legitime contrahendum, quodque ipsi Presbyteri nullum sciunt vel audiverunt impedimentum, quominus matrimonium inter eos possit esse: licet ante transtulerint domicilium suum in parochiam alienam, nihilominus tamen denunciatio matrimonii contrahendi fiat in prima ecclesia, in cuius parochia diu morati sunt, et etiam in illa, in quam suum transtulerunt domicilium et morantur, praecipue si noviter transtulerunt.</p>
                    <p>Eis autem, qui, rupta fide sponsaliorum, matrimonium cum aliis contrahunt, non detur benedictio nuptialis.</p>
                </div>
                <div>
                    <head>Capitulum 93</head>
                    <p>(93) De recipiendis ad primam tonsuram.</p>
                    <p>Praecipimus, ut nullus illegitime natus ad primam tonsuram vel quoslibet ecclesiasticos ordines vel ecclesiastica beneficia se ingerat vel praesentet seu praesentari faciat absque legitima dispensatione.</p>
                    <p>Qui vero contrarium fecerit, et qui talem scienter praesentaverit, praeter poenam iuris ipsum excommunicationis vinculo innodamus.</p>
                    <p>Illegitimi quoque beneficia ecclesiastica absque sufficienti dispensatione obtinentes ipso facto ipsis beneficiis se noverint privatos.</p>
                </div>
                <div>
                    <head>Capitulum 94</head>
                    <p>(94) De excommunicatis et nominatim interdictis.</p>
                    <p>Excommunicatos et nominatim interdictos per totam nostram provinciam ab omnibus regularibus et saecularibus exemtis et non exemtis praecipimus in divinis officiis et sacramentis ecclesiasticis evitari: quia nulli debent in hoc aliquibus privilegiis se tueri.</p>
                    <p>Qui vero contrafecerint, vel tales ad sepulturam ecclesiasticam receperint, aut celebrare in ecclesia interdicta praesumpserint, ecclesiae, in quibus talia fiunt, subiaceant interdicto.</p>
                </div>
                <div>
                    <head>Capitulum 95</head>
                    <p>(95) De observantia mandatorum superiorum.</p>
                    <p>Praecipimus rectoribus et capellanis ecclesiarum omnibus sub poena excommunicationis, ut praecepta, sententias interdicti et excommunicationis, quae nos vel Episcopi nostrae provinciae vel Officiales nostri vel alius auctoritate nostra mandavimus observari vel mandabimus in futurum, postpositis odio, gratia vel timore fideliter observent, et quantum in eis fuerit, ab aliis faciant observari.</p>
                </div>
                <div>
                    <head>Capitulum 96</head>
                    <p>(96) De male retinentibus literas et instrumenta.</p>
                    <p>Item praecipimus sub poena excommunicationis latae sententiae, quod omnes illi, qui retinent scienter et dolose, contra voluntatem debitorum, omnia instrumenta et literas ipsorum debitorum, de quibus plene satisfactum est eis, quod eadem instrumenta eis restituant infra mensem, ex quo praesens statutum ad eos pervenerit, et restituendi habuerint facultatem.</p>
                </div>
                <div>
                    <head>Capitulum 97</head>
                    <p>(97) De eodem.</p>
                    <p>Eos quoque, qui propter executionem mandati, statuti, et ordinationis praemissorum, vel alia qualibet occasione Clericos vel laicos, qui aliquos ad nostram curiam et ecclesiasticos iudices citari vel trahi fecerint, vel interdicti aut excommunicationis vel alias sententias et processus contra eos obtinuerint, aut ibi in iudicio contenderint, aut etiam Officialem, iudicem, vel nuncios nostros et Episcoporum, qui huiusmodi sententias tulerint et processus fecerint, compellere per captionem personarum vel rerum suarum vel propinquorum suorum, vel alio quocumque modo ad desistendum vel obtinendum absolutiones seu revocationes huiusmodi faciendas;</p>
                </div>
                <div>
                    <head>Capitulum 98</head>
                    <p>(98) Qui nolunt exequi mandata.</p>
                    <p>Eos etiam, qui in causis ad forum ecclesiasticum pertinentibus executiones aliquas contra quascumque personas fecerint, capientes, et qui eos capi vel alias laedi mandaverint seu procuraverint, nisi infra unius mensis spatium cum debita satisfactione praemissa emendaverint et cum effectu destituerint, in his scriptis excommunicationis sententia innodamus.</p>
                </div>
                <div>
                    <head>Capitulum 99</head>
                    <p>(99) De extortis absolutionibus.</p>
                    <p>Ne autem circa haec quae necessaria sunt omittamus, et ne quis ignorantiam possit praetendere in praemissis, duas constitutiones felicis recordationis domini Gregorii Papae X. praesenti constitutioni de verbo ad verbum duximus subnectendas, quarum prima haec est:</p>
                    <p>Constitutio prima.</p>
                    <p>Absolutionis beneficium ab excommunicationis sententia, vel quamcunque revocationem ipsius, aut suspensionis, seu etiam interdicti, per vim vel metum extorta, praesentis constitutionis auctoritate omnino viribus evacuamus.</p>
                    <p>Ne autem sine vindicta violentiae crescat malignandi audacia: eos, qui absolutionem seu revocationem huiusmodi vi vel metu extorserint, excommunicationis sententiae decernimus subiacere.</p>
                    <p>Item alia haec est.</p>
                    <p>Quicumque pro eo quod in reges, principes, barones, nobiles, ballivos vel quoslibet ministros eorum, aut quoscumque alios excommunicationis, suspensionis vel interdicti sententia fuerit promulgata, licentiam dederunt alicui occidendi, capiendi, seu alias in personis aut bonis suis aut suorum gravandi eos, qui tales sententias protulerunt, sive quorum sunt occasione prolatae, vel easdem sententias observantes, seu taliter excommunicatis communicare volentes, nisi licentiam ipsam re integra devocaverint, vel si ad bonorum captionem occasione ipsius licentiae sit processum, nisi bona ipsa fuerint infra octo dierum spatium restituta, aut satisfactio pro ipsis impensa, in excommunicationis sententiam incidant ipso facto.</p>
                    <p>Eadem quoque sint sententia innodati omnes, qui ausi fuerint praedicta licentia data uti, vel aliquod praemissorum, ad quae committenda dari licentiam prohibemus, alias committere suo motu.</p>
                    <p>Qui autem in eadem sententia permanserint duorum mensium spatio, ex tunc ab ea non possint, nisi per Sedem Apostolicam, absolutionis beneficium obtinere.</p>
                </div>
                <div>
                    <head>Capitulum 100</head>
                    <p>(100) De Clericis in iudicio saeculari parentibus.</p>
                    <p>Illud quoque sub excommunicationis poena prohibemus, ne quisquam civitatis, dioecesis et provinciae nostrae Clericos seu ecclesiasticas personas trahere seu trahi facere praesumat super quibuscumque personalibus actionibus coram quocumque domino, iudice, ballino, vel quolibet alio temporali seu saeculari, vel saecularem iurisdictionem habente.</p>
                    <p>Clerici vero contra hoc facientes excommunicationis sententiam incurrant ipso facto.</p>
                    <p>Sed nec ipsi de facto coram talibus et super talibus sive a Clericis sive a laicis tracti fuerint, in ipsos consentiant, aut coram eis super his respondeant sub eadem excommunicationis poena, praeter alias poenas de iure scriptas.</p>
                    <p>Nos enim sententias, condemnationes et processus quoslibet coram talibus, sive per eos sive eorum auctoritate vel mandato habitos et habendos, irritos decernimus et inanes.</p>
                    <p>Si vero domini saeculares, iudices, ballini praemissi et alii quicumque quomodolibet directe vel indirecte per se vel per alios tales in se consentire, aut coram se respondere, compellere aut ab eis aliquid extorquere praesumpserint; ipsi domini, iudices, ballini et quilibet alii excommunicationis sententiae ipso facto se noverint subiacere: a qua absolvi non possint, nisi prius eis restituant, quod a talibus habuerunt; nec remissio eorum, a quibus exactum extiterit, ipsos extorquentes aliquatenus valeat excusare.</p>
                </div>
                <div>
                    <head>Capitulum 101</head>
                    <p>(101) Ne bona ecclesiarum alienis personis submittantur.</p>
                    <p>Iniuncta nobis officii cura et commissa praeterita nos impellunt, ut tam praesentis innovatione statuti, quam debitarum adiectione poenarum, nostris et subditis nobis ecclesiis indemnitatibus consulamus: ne nos, qui alios in sua iustitia fovere tenemur, ius nostrum et ecclesiarum improvide negligere videamur.</p>
                    <p>Quia igitur nonnulli bona et iura nostra et ecclesiarum praedictarum spiritualia ecclesiastica et temporalia modis variis occupare et occupata detinere, Dei timore postposito, non verentur: alii vero feuda et retrofeuda, bona et iura, quae a nobis et ab ecclesiis nostrae provinciae tenere debent, aliis personis recognoscere vel submittere non formidant; idcirco praecipimus sub poena excommunicationis latae sententiae ipsis occupatoribus et detentoribus, ut bona et iura nostra et ecclesiarum absque nostra et antecessorum nostrorum, seu earundem ecclesiarum Praelatorum licentia et assensu minus iuste occupata et detenta, plene, integre et effectualiter nobis et eis restituere et agnoscere: ipsis vero recognitoribus et submissoribus dictorum feudorum et retrofeudorum, ut recognitiones et submissiones quomodolibet factas totaliter et cum effectu revocare infra mensem, ex quo praesens statutum ad eos pervenerit, non omittant.</p>
                    <p>Requirimus insuper et monemus eos, qui recognitiones et submissiones huiusmodi per se vel per alios quomodolibet receperunt ac recipi fecerunt, ut omni fraude cessante infra idem tempus illa libere resignare, remittere, repudiare et dimittere non omittant, de quibus restitutione, revocatione, resignatione, remissione seu repudiatione infra XX dies post praedictum mensem sufficienter nos et ecclesiarum Praelatos certificare procurent per legitima documenta.</p>
                </div>
                <div>
                    <head>Capitulum 102</head>
                    <p>(102) Ne quis feuda, retrofeuda, iura vel alia bona, quae ab ecclesiis habet, alienet sine Praelatorum licentia et consensu.</p>
                    <p>Ad haec interdicimus omnibus et singulis, a nobis et ecclesiis nobis subditis quaecumque bona ecclesiastica et mundana iura, feuda et retrofeuda quomodolibet tenentibus seu possidentibus, ne de caetero illa in toto vel in parte quoquo modo vel titulo alienare, transferre, recognoscere, vel submittere quibuscumque personis ecclesiasticis vel mundanis, collegiis vel universitatibus, seu in illas sine nostra aut successorum nostrorum ac Praelatorum ecclesiarum praedictarum licentia speciali praesumant: et ne quisquam recognitiones et submissiones huiusmodi amodo scienter recipere praesumat.</p>
                    <p>In contrafacientes vero ex nunc ut ex tunc, personas scilicet singulares excommunicationis, in collegia vero seu universitates interdicti in his scriptis sententias promulgamus: et insuper occupationes, detentiones, alienationes, translationes, recognitiones et submissiones ipsas irritas nunciamus, et totaliter annullamus.</p>
                    <p>Eidem quoque excommunicationis sententiae decernimus subiacere eos, qui bona immobilia, feuda, iura, iurisdictiones et libertates quarumlibet ecclesiarum nostrae civitatis, dioecesis et provinciae quomodolibet usurpare et occupata detinere praesumpserint, nisi infra duorum mensium spatium a praesentis publicatione constitutionis connumerandum taliter occupata seu detenta cum omnibus fructibus et proventibus inde perceptis plene et integre restituerint illis ecclesiis seu ecclesiasticis personis, ad quas pertinere noscuntur: universis et singulis ecclesiarum rectoribus et curatis praecipientes, quod praesentem constitutionem parochianis suis exponere studeant diligenter; et si forte quemque hac excommunicatione ligatum noverint, illi sepulturam in morte sua seu aliqua ecclesiastica sacramenta in vita non ministrent, vel admittant etiam ad divina.</p>
                </div>
                <div>
                    <head>Capitulum 103</head>
                    <p>(103) De physicis et medicis.</p>
                    <p>Quia, sicut intelleximus, plerique indocti, et quorum vita et mores incogniti sunt, in civitatibus, castris, oppidis et villis nostris et nostrae provinciae in arte medicinae et chirurgiae et aliis artibus docere et practicare contendunt; et circa exhibendas medicinas et collyria quam plures imperiti et inexperti se ingerunt, ex quibus quam plurima dispendia provenisse noscuntur, magistrique esse cupiunt, qui discipuli non fuerunt: districte sub poena excommunicationis latae sententiae inhibemus, ne quis deinceps in civitate seu dioecesi nostra et provincia artem medicinae seu chirurgiae exercere seu docere praesumat absque nostra seu Episcoporum locorum licentia speciali.</p>
                    <p>Decet enim, ut prius examinentur et approbentur tam in scientia quam in moribus hi, qui circa salutem corporum, quae rebus quibuslibet praeponenda existunt, asserant se expertos; cum maxime in talibus tam periculosis et arduis quilibet ignorans praesumi debeat, nisi probaverit se scientem.</p>
                </div>
                <div>
                    <head>Capitulum 104</head>
                    <p>(104) De honestate Clericorum.</p>
                    <p>Item praecipimus, ut unusquisque, maxime Clericus, dolos et coniurationes caveat, odium et aemulationes, obtrectationes atque invidiam effugiat; non vagis oculis, non effrena lingua, aut petulanti fluidoque gestu incedat: sed pudorem et verecundiam mentis simplici habitu incessuque ostendat; obscoenitatem etiam verborum et membrorum sicut et operam penitus execretur; senioribus debitam exhibeat obedientiam, neque ullo iactantiae studio seipsum attollat, bonis moribus studeat, ab omnibus illicitis cor, linguam et corpus Deo auctore conservet: omnis enim iactantia atque immoderatio a bonis est moribus aliena.</p>
                    <p>Curam pauperum, peregrinorum, et aliarum miserabilium personarum habeant, praebentes eis caritativam refectionem, prout eis a Deo fuerit inspiratum.</p>
                    <p>Viduas, orphanos et pupillos defendant, et tam in his quam ia aliis totius boni laudabile exemplum exhibeant.</p>
                </div>
                <div>
                    <head>Capitulum 105</head>
                    <p>(105) De foetu mortuo.</p>
                    <p>Si mulier in puerperio decesserit, et partus in visceribus maternis adhuc iacere credatur, uterus mulieris sine mora aperiatur et partus, si vivus eductus fuerit, baptizetur; si vero mortuus, extra cimiterium tumuletur.</p>
                    <p>Sed si partus simul cum matre mortuus probabiliter [2] creditur, tunc sine apertione mulier cum partu in cimiterio tumuletur.</p>
                    <p>Si autem muliere in partu laborante infans ex ventre matris tantum caput emiserit et nasci nequeat, mox aliqua de obstetricibus aquam super caput infantis infundat dicens: Ego te baptizo in nomine Patris, et Filii, et Spiritus Sancti.</p>
                    <p>Amen.</p>
                    <p>Et erit baptizatus.</p>
                    <p>Idem quoque dicendum est, prout quidam asserunt, si maior pars corporis praeter caput appareat, et baptizetur; secus si minor.</p>
                    <p>Unde si solus pes, vel sola manus appareat, baptizari non debet: quod si fiat, nihil agitur.</p>
                    <p>Cum enim tunc partus non nascatur, nec tunc etiam renasci potest.</p>
                    <p>Caeterum, si solum caput, vel sola maior pars corporis appareat, nec discerni potest, cuius sexus sit, tunc obstetrix lavando caput cum aqua et faciendo crucem super corpus, dicat sic: Creatura Dei, ego te baptizo in nomine Patris, et Filii et Spiritus Sancti.</p>
                    <p>Et erit baptizatus.</p>
                </div>
                <div>
                    <head>Capitulum 106</head>
                    <p>(106) De confirmationibus.</p>
                    <p>Confirmatio est secundum ecclesiasticum sacramentum ab ipso Christo institutum, qui Apostolos suos confirmavit, et per eos eorumque successores popules confirmandos esse decrevit.</p>
                    <p>In hoc sacramento, sicut in baptismo, compaternitas contrahitur, impediens matrimonium contrahendum et dirimens iam contractum.</p>
                    <p>Nullus potest bis confirmari, sicut nec bis baptizari: nullus, nisi ipse baptizatus sit, alium ad confirmandum praesentet.</p>
                    <p>Nullus proprium filium, vel e converso; nec vir uxorem, vel e converso; nec vir et uxor simul infantem aliquem in confirmatione teneant seu praesentet; non plures unum confirmandum, ant unus plures confirmandos praesentet, ne oblivio ex temporis diuturnitate vel personarum multiplicitate proveniens peccandi occasionem inducat.</p>
                    <p>Nullus hoc sacramentum, nisi baptizatus fuerit, accipiat.</p>
                    <p>Confirmandus, si adultus sit, prius debet confiteri peccata.</p>
                    <p>In confirmatione nomina possunt mutari.</p>
                    <p>Nemo sine hoc sacramento vitam debet finire, ideoque saepe dicatur laicis, ne diu exspectant Episcopi sui adventum ad confirmandum, sed pueros mittant ad loca proxima, ubi audierint Episcopum advenisse.</p>
                </div>
                <div>
                    <head>Capitulum 107</head>
                    <p>(107) De confessionibus.</p>
                    <p>Nullus alieno Sacerdoti peccata sua confiteatur, nisi prius a proprio petita licentia et obtenta: quam nullus requisitus dare malitiose recusare praesumat.</p>
                    <p>In quibusdam tamen casibus libere potest quis confiteri alieno sacerdoti, a suo Presbytero licentia non petita.</p>
                    <p>Primo, si Episcopus hoc alii delegaverit specialiter.</p>
                    <p>Secundo, in aliena parochia peccans potest de illo peccato Sacerdoti illius parochiae confiteri.</p>
                    <p>Tertio, si suum domicilium ad aliam parochiam transtulerit.</p>
                    <p>Quarto, cum est vagabundus.</p>
                    <p>Quinto, si sibi mortis periculum imminet, nec habere potest proprium Sacerdotem: quo etiam casu posset laico catholico confiteri.</p>
                    <p>Sed nec aliquis Sacerdos alterius parochianum ad confessionem admittat sine licentia proprii Sacerdotis.</p>
                    <p>Debet autem confitens seipsum non alium accusare, nec personam eius, cum qua peccavit, debet nominatim exprimere; sed nec confessor de illa quaerere debet.</p>
                    <p>Non debet etiam quis per nuncium, vel per scripturam, sed proprio ore confiteri, ut, qui per seipsum peccavit, per seipsum confiteatur, ut erubescat.</p>
                </div>
                <div>
                    <head>Capitulum 108</head>
                    <p>(108) De eodem.</p>
                    <p>Ad haec confessiones mulierum non in loco occulto sed in patenti quis audiat, nec earum facies aspiciat, sed vel capucium ante oculos teneat, vel alibi faciem avertat: et si forte horribile peccatum audierit, non spuat, nec faciem suam torqueat, aut signum aliquod faciat, propter quod peccatorem deterreat, vel rubore seu verecundia confundat, ita ut reliqua peccata sibi timeat revelare.</p>
                </div>
                <div>
                    <head>Capitulum 109</head>
                    <p>(109) De eodem.</p>
                    <p>Sacerdos peccatorem diligenter admoneat et discrete inducat, ut omnia peccata sua humiliter, vere, integre, simpliciter et fideliter confiteatur, nec verecundia vel timore aliquod celet; ostendens ei, quia non homini sed Deo, cuius personam repraesentat, ipse locuturus est, et quod ipse Sacerdos peccator est, et beati Petrus et Paulus peccatores fuerunt, eo quod res pene contra naturam est, ut quis sine peccato sit, et humanum est peccare, sed diabolicum in peccato perseverare.</p>
                    <p>Dicens ei, quod si ficte et palliate confiteatur, vel si aliquod mortale peccatum celaverit, vel scienter dimiserit, vel partem peccatorum uni Sacerdoti et partem alteri confiteatur, talis poenitentia ad aeternam salutem non sufficit promerendam.</p>
                    <p>Intelligens igitur Presbyter ea, quae confitens dicere voluerit, quaerat ab eo, utrum alia dicere voluerit, sollicitando eum, ut studiose cogitet, ne aliquod praetermittat: de delictorum circumstantiis prudenter et caute interroget, non tanquam scire appetens, sed ut melius et salubrius consulere sciat, et utatur consilio Concilii generalis, ubi sic dicitur: Sacerdos autem sit discretus, et cautus, ut more periti medici superinfundat vinum et oleum vulneribus sauciati, diligenter inquirens et peccatorum circumstantias et peccati, quibus prudenter intelligat, quale debeat illi praestare consilium, et cuiusmodi remedium adhibere.</p>
                    <p>Interroget ergo in genere et de diversis, videlicet utrum peccaverit peccato superbiae, gulae, luxuriae, et sic de aliis.</p>
                    <p>Unde Augustinas: Diligens inquisitor et subtilis investigator sapienter et quasi astute interroget a peccatore id, quod forsan ignorat, vel verecundia vult occultare.</p>
                    <p>Cognito igitur crimine, varietates eius non dubitet investigare, videlicet locum, tempus, sexum, conditionem, causam, intentionem, personam, motum et alia necessaria, non tamen specificando nimium circumstantias, nec interrogando de inusitatis: ne quaerendo de illis, quae confitens forsitan ignorat vel nunquam audivit, in his instruatur et ad peccandum inducatur.</p>
                    <p>Nam et secundum Gregorium loquendo, specificando et interpretando saepe culpa detegitur, quam nescit ipse qui confitetur.</p>
                    <p>Sed nec inquirat, unde persona est, cum qua confitens peccavit.</p>
                    <p>Quaerat etiam Sacerdos a confitente, utrum doleat de commissis, dicens ei, quod non gaudebit se conversum, nisi doleat se fuisse perversum; et an proponat ulterius non peccare, et poenitentiam egere de commissis.</p>
                    <p>Et si responderit, se a peccatis non posse abstinere et in aliquibus remanere, debet nihilominus Sacerdos confessionem eius audire et ei de peccatis cqnsilium praebere: prius tamen quam sibi consulat, ei patenter dicat, quod si quis quidquid habet pauperibus erogaret, et quamdiu vixerit, in pane et aqua ieiunaret et alia bona faceret, nihil sibi proficeret ad vitam aeternam obtinendam, quamdiu deinde in peccato commisso remanserit, vel propositum et voluntatem iterum committendi habuerit; nec eum ab aliquo peccato absolvat, nisi ab omnibus poenituerit, et usi propositum habuerit, iterum non peccandi: ad quod toto posse et studio ipsum inducat.</p>
                    <p>Quod si forte ipsum ad veram poenitentiam et confessionem inducere nequiverit, praebeat ei de peccatis confessis consilium, dicens in hunc modum: Frater, dico tibi et consulo, quod ieiunes, ores, eleemosynas et alia bona facias; haec tamen tibi ad aeternam vitam non sufficiunt obtinendam, quamdiu in peccato vel peccati manseris voluntate; quia nihil prodest ieiunare, orare et alia religionis opera facere, nisi mens ab iniquitate revocetur.</p>
                    <p>Et secundum Isaiam irrisor et non poenitens est, qui adhuc agit, quod poenitet.</p>
                    <p>Opera enim sine charitate apud Deum nec iustitiam nec innocentiam praestant.</p>
                    <p>Talem tamen poenitentiam facias, ut per haec bona et alia, quae feceris, dignetur Dominus cor tuum ad veram poenitentiam illustrare.</p>
                    <p>Et facta generali confessione: Confiteor Deo etc., non absolvat eum a peccatis, sed dicat ei, quod non recipiat corpus Christi, quamdiu in peccato commisso vel in voluntate et proposito iterum committendi manebit.</p>
                    <p>Provideat tamen, quantum poterit, ne in desperationis periculum illum inducat, sicut Iudaei Iudam desperare fecerunt.</p>
                    <p>Et quia contraria contrariis curantur, Sacerdos peccatori peccata confitenti et propositum ulterius non peccandi habenti suadeat et imponat poenitentiam et correctionem per contrarium sibi correspondentem.</p>
                    <p>Contra superbiam enim suadeat humilitatem et iniungat orationem; contra avaritiam eleemosynarum effluentiam; contra gulositatem ciborum abstinentiam et sobrietatem; contra luxuriam ieiunium et orationes, peregrinationes, disciplinas et alias carnis macerationes: imponendo tamen semper iuxta personae conditionem poenitentiam, quam poterit supportare, ne, si forte nimium aggravetur, gravius peccet etiam iniunctam poenitentiam infringendo.</p>
                    <p>Nam secundum Ioannem Chrysostomum si erramus modicam poenitentiam imponendo, melius est propter misericordiam talem dare, quam propter crudelitatem magnam infringi.</p>
                    <p>Ubi enim paterfamilias largus est, dispensator non debet esse tenax.</p>
                    <p>Et secundum Ambrosium melius est poenitentias tales praestare pro misericordia, quam praetendere inclementiam.</p>
                    <p>Imposita ergo sibi poenitentia, et facta generali confessione secundum Confiteor Deo etc. dicat sic: Iniungo tibi talem poenitentiam seu satisfactionem pro peccatis, quae cum contritione confessus es; et ponens manum super caput eius dicat: Indulgentiam, absolutionem, et remissionem omnium peccatorum tuorum tribuat tibi omnipotens et misericors Dominus.</p>
                    <p>Et ego auctoritate Domini nostri Iesu Christi, et beatorum Apostolorum Petri et Pauli, et officii mihi commissi, et auctoritate qua fungor, absolvo te ab his peccatis, quae confessus es et contritus.</p>
                    <p>Et dicat ei, quod si postmodum reduxerit ad memoriam aliqua peccata, quae non sit confessus, redeat ad eum, ut ea confiteatur.</p>
                    <p>Infirmis autem non est indicenda poenitentia, sed solum innotescenda seu declaranda.</p>
                    <p>Dicat enim Sacerdos infirmo, cuius peccata audivit: Frater, si sanus esses, pro his peccatis, quae confessus es, deberes tot annis, vel taliter poenitere; sed quia infirmus es, nullam tibi iniungo ad praesens poenitentiam corporalem.</p>
                    <p>Si autem de hac infirmitate te mori contigerit, facias dari tantum pauperibus, vel piis locis, vel tot missas celebrari, et similia loco praedictae poenitentiae.</p>
                    <p>Si vero convalueris, talem poenitentiam facies.</p>
                    <p>Et imponens manum super caput eius absolvat eum a peccatis, prout iam de sano dictum est.</p>
                    <p>Quod si forte infirmus pro poenitentia recipienda Sacerdotem petiit, vel aliqua signa poenitentiae ostendit, et prius, quam Sacerdos veniat, ille obmutescit vel amens fit, Sacerdos postea veniens, sive ad nutum infirmi sive ad testimonium eorum, qui illum poenitentiam vel Presbyterum petentem vel alia signa poenitentiae facientem audiverunt, debet ei impendere quicquid humanitatis et consolationis potest, absolvendo ipsum et reconciliando, et orationes dicendo, osculum crucis sibi dando, in cimiterio sepeliendo, et similia faciendo.</p>
                </div>
                <div>
                    <head>Capitulum 110</head>
                    <p>(110) De poenitentia iniungenda et inquisitione facienda.</p>
                    <p>Caveat tamen Sacerdos omnino, ne aut verbo speciali, ut dicendo: ego non sum fur vel adulter, quasi dicat: tu es talis; vel in generali, ut dicendo: scio, qualis tu es; aut signo, aut quolibet alio modo, favore, odio, vel timore prodat vel revelet peccatorem.</p>
                    <p>Sed si forte super poenitentia pro peccato iniungenda dubitaverit, et Episcopi vel alterius prudentioris consilio indiguerit, illud caute et generaliter sub aliis terminis absque alicuius personae expressione requirat.</p>
                    <p>Alioquin deponetur, et in arctum monasterium ad agendum ibi perpetuam poenitentiam detrudi debet.</p>
                </div>
                <div>
                    <head>Capitulum 111</head>
                    <p>(111) De discretione medicorum.</p>
                    <p>Medicis corporum sub poena excommunicationis praecipimus, ut infirmos moneant et inducant, quod ante omnia medicos advocent animaram, et postmodum ad corporalis medicinae remedium salubrius procedatur.</p>
                    <p>Eis insuper sub excommunicationis poena prohibemus, ne pro corporali salute infirmis suadeant aliquid, quod in periculum sit animarum.</p>
                </div>
                <div>
                    <head>Capitulum 112</head>
                    <p>(112) De poenitentiis et absolutionibus.</p>
                    <p>Illud quoque notandum est, quod non remittitur peccatum, nisi restituatur vel emendetur ablatum, si restituendi vel emendandi facultas adsit.</p>
                    <p>Non enim potest quis vere poenitere, nec debet a peccato absolvi, nec poenitentia sibi indici, nisi prius restituat vel emendet rapinam, furtum, sacrilegium, incendium, usuram, vel res ex naufragio vel incendio habitas, seu quaslibet indebitas extorsiones, vel censum retentam praeter voluntatem domini, cui debetur, vel damna cuicumque contra iustitiam data, et generaliter cuiuslibet rei alienae scienter contra iustitiam debitam detentionem.</p>
                    <p>In his siquidem omnibus et similibus Sacerdos debet praecipere confitenti, ut statim satisfaciat iuxta posse; et si peccatum fuerit occultum, fieri debet occulte per ipsum Sacerdotem vel per alienam fidelem personam, suppresso nomine confitentis, restitutio seu emendatio.</p>
                    <p>Si autem poenitens non habet rem, quam restituere debet, nec bona mobilia vel immobilia, unde statim satisfacere possit; vel habet seu potest, is tamen cui restitutio facienda est, praesens non est nec esse potest, et confitens apparens vere poenitens et contritus, proponens firmiter cum poterit satisfacere, sibi poenitentia iniungatur, et si sit infirmus, praecipiat haeredibus, ut, si mori eum contigerit, de his plene satisfaciant pro eodem.</p>
                </div>
                <div>
                    <head>Capitulum 113</head>
                    <p>(113) De restitutionibus in confessionibus faciendis.</p>
                    <p>Omnibus autem poenitentibus, sanis vel infirmis, qui aliis tenentur aliquid restituere, non excusantur praecipiendo haeredibus suis, quod restitutionem faciant vel emendant, nisi ipsimet in toto vel in parte statim restituant et emendant, si hoc commode facere possint.</p>
                    <p>Tenetur enim alienae rei detentor et etiam eius haeres ad restitutionem, in quantum illius haereditas sufficere potest.</p>
                    <p>Facienda est autem restitutio domini rei vel haeredibus eius, si inveniri possint ab his, qui bona huiusmodi habuerant seu damna intulerant, vel haeredibus eorum.</p>
                    <p>Sed si diligenter inquisiti et congruo tempore expectato non inveniantur, sed qui, et ubi sint, ignoratur: tunc cum consilio Sacerdotis res illa in pias causas, praesertim in pauperum sustentationem distribuatur pro illius anima, cuius fuit; fiatque praecipue distributio in pias causas et in pauperes illius loci et territorii, in quo res reperta vel capta seu damnum datum fuit.</p>
                    <p>Si vero scitur persona, cui est emenda seu restitutio facienda, agit tamen in remotis partibus, nec speratur quod debeat redire, mittatur ei, si fieri possit commodo et secure, vel pro eo reservetur.</p>
                    <p>Quod si non venerit, sed mortuus fuerit, pro anima eius cum consilio ecclesiae pauperibus erogetur.</p>
                    <p>Et hoc, si res restituenda modica sit.</p>
                    <p>Si vero magni valoris, debet mitti illi ad expensas detentoris.</p>
                    <p>Vel si res vel summa modica est, et debitor inops sit, ei relinquatur, ut pro anima illius oret.</p>
                    <p>Qui pecuniam aut aliam rem in via vel alibi invenit, tenetur eam reddere illi, qui eam perdidit, si eum poterit invenire.</p>
                    <p>Sed si nescitur, cuius fuerit, vel forte scitor, et inveniri non potest, publicetur hoc per Sacerdotes vel praecones in ecclesia vel in loco, ubi inventa est.</p>
                    <p>Et si diu expectatus non invenitur, cuius fuerit, erogetur cum consilio ecclesiae pauperibus illius loci pro illius anima, cuius fuit; et si modica sit res vel summa inventa, et inventor egenus, iuxta personae et rei qualitatem sibi concedi potest, ut eam pro eleemosyna sibi retineat, et pro anima, cuius fuit, oret.</p>
                    <p>Confessor vero, qui debet scire et discernere quidquid habet iudicare, quoniam nemo bene indicat quod ignorat, noscere debet, quod quando plures in rapinis faciendis simul concurrant, quilibet a se occupata restituere tenetur; dum tamen in occupationibus per alios factis culpabilis non existat.</p>
                    <p>Si enim culpabilis fuerit, quia forte aliis ut raperent consuluit; tunc eius dolo et consilio damnum datum sit in solidum, in quantum facere potest, tenetur, praecipue in foro conscientiae.</p>
                    <p>Sed et si rapinam passus adversus raptores et consiliarios rapinae accusationes seu actiones suas ex iusta vel iniusta causa exercere non vult, tamen ei satisfaciendum est, nisi forte ipse spoliatus raptori, qui primo et principaliter tenebatur, et qui res habuerit, liberaliter remiserit: quo casu est consiliarius, qui nihil hahuit, liberatus.</p>
                    <p>Sed si consiliarius a rapinam passo est absolutus, non ideo alii, ad quos res pervenerint, liberantur, nisi illos expresse intellexerit liberare.</p>
                    <p>Caeterum si non dedit quis consilium de rapina facienda, ivit tamen cum raptore, non ut ad rapinam, quam dissuasit, iuvaret, sed ut raptorem, ne ab aliquo laedi posset, defenderet: tunc si nulla res ablata est, ad nullius rei restitutionem tenetur; sed si raptor aliqua abstulerit, bene tenetur; quia etsi non consilium, opem tamen ad rapinam dedit.</p>
                    <p>Quod verum est, si raptor sine eo res apportare nequivisset; quod si potuisset, iste non tenetur.</p>
                    <p>Si vero raptor nihil abstulit, sed alias damnum intulit, tunc nullo modo tenetur, qui rapinam dissuasit, licet ad hoc, ut raptorem defenderet, iverit.</p>
                    <p>Si tamen raptor nullo modo ivisset, nisi eius habuisset comitatum, bene tenetur: quia etsi verbo dissuaserit, opem tamen dedit, et facto consuluit.</p>
                    <p>Generaliter autem restitutio facienda est, qualitercumque in alterius, cuius interest, praeiudicium acquisitum sit: puta quia damnum per iniuriam datum est.</p>
                    <p>Ubi vero nullius interest, tamen alias illicite acquisitum est, ita quod absque peccato retineri non potest: ut sicut aliqui dicunt in his, quae excommunicatus acquirit, et etiam ubi alicuius interest, nescitur tamen quis, vel ubi ipse vel eius haeres sit; tunc quidem de consilio confessoris esi lotam pauperibus erogandum, vel eidem, si egeat, ul praemittitur, relinquendum.</p>
                    <p>Facienda est enim restitutio eius, quod quis per furtum, rapinam, oppressionem, dolum, vel calumniam acquivisit, ut per hoc omnes casus comprehendamus, in quibus sive per accusationes, sive iudicis officio competit repetitio.</p>
                </div>
                <div>
                    <head>Capitulum 114</head>
                    <p>(114) Item de restitutionibus.</p>
                    <p>Tenetur enim quis restituere, quod alteri debitura est, sive iure naturali et civili, sive naturali tantum: quale illud est, quod servo debetur.</p>
                    <p>Si vero iure civili tantum debitum sit, ut si haeres credens haereditatem ad omnia sufficere, solvit integre legatum, de quo poterat falsidiam detrahere legatarius quidem illud ei restituere tenetur: quamvis quidam contradicant, pro eo quod falsidiam detrahere aequum est, super qua aequitate lex facta est.</p>
                    <p>Et idem videtur in eo, qui scripsit, se pecuniam spe futurae numerationis debere, qui tamen nihil in veritate accepit, quia licet biennium, post quod exceptio non numeratae pecuniae non competit, lapsum sit, non tamen tenetur in foro conscientiae reddere seu dare aliquid illi creditori, ad quod iure civili teneretur propter exceptionem admissam.</p>
                    <p>Item hypocrita, qui sub specie boni Christiani multa quaesivit recipiendo in se executiones testamentorum, vel alias, ea restituere tenetur, quae per fraudem quaesivit: sed forte non illi, qui dedit, quia mercedem suam iam consecutus est: sed faciet sibi amicos de mammona iniquitatis, in pios usus talia convertendo.</p>
                </div>
                <div>
                    <head>Capitulum 115</head>
                    <p>(115) De eodem.</p>
                    <p>Sane restituisse seu satisfecisse quis videtur, qualitercumque satisfecerit, etiam si re non restituta is, cui restitutio seu emenda facienda erat, pactionibus minime praecedentibus, ex corde sibi donavit vel remisit; dum tamen sit persona talis, quae donare vel remittere possit: quia satisfacere est ad creditoris voluntatem facere.</p>
                </div>
                <div>
                    <head>Capitulum 116</head>
                    <p>(116) De eodem.</p>
                    <p>Caeterum si is, qui ad restitutionem tenetur, evidenter omnino non solvendo factus est, tunc iuxta praemissa sufficit contritio cum proposito reddendi, quando commode poterit: quia eius, qui nihil habet, nihil periculo esse potest, et Deus cor interrogat, lex autem opera quaerit.</p>
                    <p>Si autem confessor dubitat, an ille sit adeo pauper, ut diximus; tunc consulat ei, ut bonis cedat; quod si fecerit, satis est; tunc est eius nota paupertas.</p>
                    <p>Sed et quamvis bonis cedat, nihilominus debet illi iniungere poenitentiam salutarem.</p>
                    <p>Quod et facere debet, etiam si plene solveret seu satisfaceret.</p>
                    <p>Talis namque duos offendit, scilicet Deum, qui praecipit: Non furtum facias, in quo omnis iniusta et illicita alienae rei occupatio sive acquisitio prohibetur.</p>
                    <p>Quia etiam dixit: Diliges proximum tuum sicut temetipsum.</p>
                    <p>Et iterum: Non concupisces rem proximi tui.</p>
                    <p>Unde pro transgressione divini praecepti iniunget illi poenitentiam salutarem, per quam Deo satisfaciat.</p>
                    <p>Offendit etiam proximum, rem illius illicite, contractando aut sibi quomodolibet iniuriam erogando.</p>
                    <p>Unde ad restitutionem seu satisfactionem si facultas adsit, vel si non adsit, saltem ad cedendum bonis tenetur, et alteram istorum reliquum non excludit.</p>
                    <p>Unde non sufficit restitutio [3] seu satisfactio vel cessio, nisi poenitentia, per quam Deo satisfiat, sequatur.</p>
                    <p>Si vero omnino solvendo non est, sed vel in parte vel in toto solvere potest, non tamen commode et sine periculo sustentationis suae aut uxoris aut familiae, tunc confessor debet illum ad veram contritionem et poenitentiam inducere, dicens ei: Fili, restitue quod potes, ut sic poenas infernales evites, et cum Deo in coelis aeternaliter glorieris.</p>
                    <p>Et ponat secundum Augustinum ante oculos eius iudicium Dei: terreat eius conscientiam, et persuadeat poenitentiam.</p>
                    <p>Et si nolit restituere nec conteri, non potest sibi poenitentia, sed solum consilium iuxta praemissa impendi.</p>
                    <p>Si vero ad contritionem et poenitentiam potest induci, tunc dicat illi, quod statim vel infra certum tempus, quidquid commode emendare potest, emendet, et de reliquo ab eo, cui satisfieri debet, veniam postulet humiliter et devote; quam si obtinere potest, bene est: alioquin componat seu ordinet cum ipso, ut cum eius voluntate paulatim singulis annis et mensibus emendet, quod poterit, donec fuerit plene satisfactum, moderata tamen vitae sustentatione sibi et familiae reservata.</p>
                    <p>Quod si forte plures sunt, quibus satisfacere vel emendare debet, quorum aliqui dilationem concedere aut in totum remittere volunt, alii non: tunc confessor consulat illi, ut ad iudicem fori contentiosi accedat, qui vocalis omnibus stabit iudicio maioris partis.</p>
                    <p>Haec autem maioritas in hoc casu intelligitur tam respectu civilis debiti quam et respectu numeri personarum.</p>
                    <p>Si vero ad omnia paria sint, praeferenda quaedam erit humanior sententia, scilicet illorum, qui in concedenda dilatione consentiunt, nec quantum ad hoc interest inter hypothecarios et chirographarios creditores.</p>
                    <p>Si autem nullam potest misericordiam invenire, tunc tenetur statim solvere vel bonis cedere: quia talis peccator semper est in mora, praesertim ubi is, cui restitutio seu emenda fieri debet, multum et periculose eget.</p>
                    <p>Iura tamen reis condemnatis quadrimestre tempus ad solvendum concedunt.</p>
                    <p>Ubi autem non est tanta et tam periculosa creditoris egestas, nec ipse induci potest ad dilationem aliquam concedendam, nec etiam debitor ad statim emendandum et restituendum: sunt qui dicunt, quod tunc Sacerdos potest suam conscientiam informare ex eo, quod intendit utiliter agere negotium creditoris.</p>
                    <p>Si enim videt, quod creditor non potest aliter in perpetuum vel non ita cito, aut non ita commode suum recuperare, potest poenitenti, recepto ab eo iuramento et alia idonea cautione, si quam praestare potest, moderatam dilationem ad solvendum concedere, et sub conditione, scilicet quod si hic infra diem statutum adimpleverit, absolvere; ut sic creditor sibi debitum recuperet, et ille in desperationem non incidat: quamquam rigor iuris positivi aliud suadeat in hoc casu.</p>
                </div>
                <div>
                    <head>Capitulum 117</head>
                    <p>(117) De restitutionibus.</p>
                    <p>Nemini licet furari furi vel raptori, usurario vel avaro rem furtivam vel raptam, ut ipse ex ea eleemosynam faciat, quia non sunt facienda mala, ut eveniant bona: aufert enim illi facultatem restituendi rem, qui ad eam tenetur.</p>
                    <p>Nec rapinam seu furtum iustificat, eo quod raptor largas ex invasa re eleemosynas facit, imo species furti est velle de alieno largiri.</p>
                    <p>Qui rem aliquam sibi ad certum usum recipit commodatam, eam alteri commodando furtum committit.</p>
                    <p>Sed et creditor, qui re sibi obligata utitur, inscio debitore, committit furtum; quo casu ad aestimationem usus, etiam re domino restituta, tenetur.</p>
                    <p>Illud etiam notandum est, quod si circa illicite acquisitorum restitutionem ambiguitas oritur, aut si res vel summa, quae restitutioni subiacet, magna est, tunc erit nostrum et Episcoporum consilium expectandum.</p>
                    <p>Item adhuc statuimus, quod Sacerdos damna data seu fore facta sibi a confitentibus, ut aliis restituant, assignata restituere non differat, nec sibi retinere praesumat.</p>
                </div>
                <div>
                    <head>Capitulum 118</head>
                    <p>(118) De suspensis et excommunicatis.</p>
                    <p>Illud quoque praetereundum non est, quod qui excommunicatus, vel ab homine suspensus, vel aliter absque titulo canonico ecclesiasticum beneficium recipit; si salvari desiderat, omnia inde recepta ecclesiae restituat, et beneficium dimittat, nisi cum eo per Sedem Apostolicam fuerit dispensatum.</p>
                </div>
                <div>
                    <head>Capitulum 119</head>
                    <p>(119) De guerra iniusta.</p>
                    <p>Item declaramus et denunciamus, quod quicumque dominum temporalem vel aliquem potentem inducit ad guerram iniuste movendam, vel praedam faciendam, in solidum ad restitutionem tenetur.</p>
                    <p>Caeterum si duo facientes principaliter guerram pacificantur ad invicem, et damna hinc inde data remittant: talis quidem remissio non extenditur ad homines et subditos eorum, nisi de expresso illorum consensu sit facta remissio.</p>
                    <p>Imo est eis emenda et restitutio facienda.</p>
                    <p>Nam et ab illis non possent ipsi domini, guerra non existente, sine rapina extorquere tantumdem, vel nisi pax forsan aliter fieri non possit.</p>
                    <p>Nam tunc utiliter geratur partis negotium utriusque.</p>
                </div>
                <div>
                    <head>Capitulum 120</head>
                    <p>(120) De assessoribus et advocatis.</p>
                    <p>Assessores quoque et advocati incitantes et inducentes ex certa scientia et contra conscientiam iudicem ad iniuste iudicandum, in solidum ad restitutionem tenentur: quia qui occasionem damni dat, damnum dedisse videtur.</p>
                    <p>Si vero iudex simplex est et iudicat secundum conscientiam, deceptus tamen consilio assessoris bona fide electi, qui communiter iustus et peritus credebatur, excusatus est, et assessor tenetur.</p>
                    <p>Tenentur etiam iudex et assessor ad restitutionem, si se scientes imperitos se de iudicando et assedendo intromittant; quoniam culpa est immiscere se rei ad se non pertinenti, et talem assessorem etiam scienter eligens in culpa est.</p>
                    <p>Rursus assessor percipiens certum salarium, et ultra illud aliquid extorquens, ad restitutionem tenetur.</p>
                    <p>Alii vero inferiores officiali et nuncii sive missi et similes, si certum salarium percipiunt et ultra illud aliud extorquent, ad restitutionem tenentur.</p>
                    <p>Si vero certum non recipiunt salarium, et ultra debitum modum et loci modum aliquid per vim vel immoderatam improbitatem extorquent, tunc quidem licet ad restitutionem non teneantur, debent tamen tanquam de improbe acquisito eleemosynas facere.</p>
                    <p>Prohibitus advocare, ut religiosus, beneficiatus, et in sacris constitutus, in certis casibus si advocare praesumit, licet non cogatur salarium ei, a quo percepit, restituere, quia eius non interest, ex quo ille in aliqua culpa amissionis causae non fuit, tenetur tamen iuxta Sacerdotis consilium illud in pias causas elargiri.</p>
                </div>
                <div>
                    <head>Capitulum 121</head>
                    <p>(121) De eodem.</p>
                    <p>Si vero per cavillationes et malitias suas adversario advocatus iustam causam abstulit, vel ipsum gravavit contra conscientiam, allegando seu positionem duplicem vel captiosam faciendo, vel falsum testem instruendo, vel clientulum suum ad verum negandum inducendo, vel litem ex industria protrahendo, et similia; tunc in solidum illi ad verum interesse tenetur.</p>
                    <p>Quod si propter eius ignorantiam vel negligentiam clientulus suus causam amiserit, tenetur illi non solum salarium extortum, verum et damnum litis restituere.</p>
                    <p>Nam imperitia culpae annumeratur.</p>
                    <p>Verum quamquam liceat ei vendere iustum patrocinium et iurisperitorum consilium, pauperi tamen gratis consulere debet, si absque magno labore et studio respondere potest: ut sicut gratis accepit, ita et gratis det.</p>
                </div>
                <div>
                    <head>Capitulum 122</head>
                    <p>(122) De testibus corruptis.</p>
                    <p>Testis corruptus ad restitutionem damni ei faciendam tenetur, qui propter eius falsum testimonium causam suam amisit.</p>
                    <p>Si vero receperit praemium propter verum testimonium dicendum, tunc quod percepit, iuxta Sacerdotis consilium, in pios usus erogare tenetur.</p>
                    <p>Idem est de iudice, recepta pecunia, iustam sententiam proferente.</p>
                    <p>Testis tamen et iudex delegatus sumptus moderatos et assessor competens salarium licite recipere possunt.</p>
                </div>
                <div>
                    <head>Capitulum 123</head>
                    <p>(123) De accusantibus et denunciantibus crimina.</p>
                    <p>Accusatores et denunciatores criminum, hoc calumniose agentes, ad illati damni restitutionem tenentur.</p>
                    <p>Sed et qui ex odio, non ex charitate denunciant vel accusant, poenitentiam inde agere debent.</p>
                    <p>Tales et ad restitutionem non solum pecuniae seu damni, verum etiam famae tenentur: ne si forte vel per se vel per alios aliquam cantilenam dixerint, vel libellum famosum scripserint seu legerint, vel famae et honori illius detraxerint in locis illis, in quibus sciunt illum fore ex praemissis infamatum, profiteantur publice, se mentitos esse; ubi autem a diversis et super diversis infamatus est, tunc arbitrio infamati vel saltem iudicis se super hoc purgent, veniam insuper ab eo super hoc postulantes.</p>
                    <p>Deteriores siquidem sunt, qui aliorum vitam, mores famamque corrumpunt, quam ii qui aliorum substantias praediaque diripiunt.</p>
                </div>
                <div>
                    <head>Capitulum 124</head>
                    <p>(124) De pravis constitutionibus contra iura et Evangelia.</p>
                    <p>Constitutiones quoque contra salutem animae editae servandae non sunt, imo conditores earum et statutorum iniquorum, quae sunt contra ius naturale, quod in Lege et in Evangelio continetur, et in ecclesiarum praeiudicium et contra ecclesiasticam libertatem, et eorum consiliarii et scriptores et secundum ea iudicantes et ea observantes et exequentes ad restitutionem damni ex hoc secuti in solidum, in quantum facere possunt, obligantur.</p>
                    <p>Idemque est, si fiat contra ius positivum ad pauperes opprimendos et iustitiam impediendam; et insuper leges ipsae et statuta ipso iure non tenent.</p>
                </div>
                <div>
                    <head>Capitulum 125</head>
                    <p>(125) De lucris inhonestis.</p>
                    <p>Usurarii et alii inhonesta et prohibita lucra exercentes ad restitutionem eorum tenentur: quicquid autem sorti accidit, usura est.</p>
                    <p>Unde scriptum est: Mutuum dantes, nihil inde sperantes.</p>
                    <p>Sed nec ab infideli usuras recipere licet.</p>
                    <p>Si quis tamen receperit, satisfaciat inde auctoritate ecclesiae illis christianis, a quibus forsan ille infidelis usuras extorserat, vel quibus est aliter obligatus, vel in aede sacra ad hoc faciendum deponat, et taliter liberatur.</p>
                    <p>Quod si usurarius multa de fenore lucratus est, de rigore iuris etiam talia lucra restituere tenetur, sicut et fur et raptor, inter quos enumeratur.</p>
                    <p>Quia tamen, qui nimis emungit, sanguinem elicit; videtur nobis, prout et sapientibus visum est, in hoc casu sufficere debitori, si sortem et sumptum et moderatura interesse duntaxat, et non talia lucra omnia recuperet, quia hoc esset suum repetere cum usuris.</p>
                    <p>Cautum tamen est, quod, post talem restitutionem, remissionem de talibus lucris ab illo postulet debitore.</p>
                    <p>Caeterum uxor, filii et familiares usurarii, furis et raptoris de talibus lucris comedentes et induentes, et unde vivant aliunde non habentes, excusari videntur, si tamen peccato non consentiunt, sed potius illum ad restituendum et se corrigendum inducunt: quod verum est, si sit spes verisimilis de illius correctione; et utantur cum moderamine tali, ut super hoc non subtrahatur illi in totum et in magna parte restituendi facultas.</p>
                    <p>Si enim nulla sit spes de eius correctione, tunc illi, si sunt eis aliqua bona separata, de eis vivant: alioquin sibi quaerant victum a consanguineis vel amicis, et potius mendicare debent ostiatim, quam de talibus vivant.</p>
                    <p>Quia potius debent omnia mala pati, quam tali et tanto malo consentire.</p>
                    <p>Si autem vir crudelis non permittit uxorem de alio comedere, nihilominus tamen vivat de dote sua seu sponsalitio, si quod habet: et si non habet hoc, denunciet amicis vel Episcopo, ut illum compescant; quod si nulla monitione compesci poterit, comedat cum cordis dolore potius quam fame moriatur: nam et talis necessitas a poena furti excusat, et quam citius commode poterit, restituat et ad cautelam poenitentiam agat.</p>
                </div>
                <div>
                    <head>Capitulum 126</head>
                    <p>(126) De quaestis et talliis.</p>
                    <p>Circa quaestas, collectas seu tallias sciendum est, quod si dominus in concessione rei suae instituit, quod possit talliare homines et colonos, hoc licite facere potest, imo colonus de hoc aliquid ex certa scientia retinens vel subtrahens vel celans, ad restitutionem tenetur: dum tamen antiqua et solita tallia fiat, et talis etiam quae scitur et probabiliter creditur, quod ab initio ex iusta causa fuerit imposita.</p>
                    <p>Verumtamen si non fuerit dictum, quota tallia fiat, sed in concessione rei fuit indeterminate, dictum, quod dominus in tali homine vel cassamento possit talliam facere; intelligendum est de moderata tallia, considerata hominis facultate et cassamenti qualitate.</p>
                    <p>Si vero dominus immoderate extorsit, debet ad restitutionem per Sacerdotem induci.</p>
                    <p>Sed si colonus non exactus tacite vel expresse absque domini dolo et fraude aliquid ultra domino offert, dominus gratis recipiens restituere non tenetur: secus tamen est, si violenter aut minis vel terroribus extorsit.</p>
                    <p>Quod si forte ipse et eius praedecessores tot exegerint ab hominibus suis, quod, si venderet quidquid haberet, restituere non posset: tunc consulat ei Sacerdos, ut remittat hominibus in recompensationem aliquam servitutem, vel aliquos census, ad quos ei forte tenentur; vel concedat eis aliquam libertatem, vel construat hospitale, vel aliquid aliud pium agat, cum consensu damna passorum seu successorum illorum.</p>
                </div>
                <div>
                    <head>Capitulum 127</head>
                    <p>(127) De facientibus eleemosynam de alieno.</p>
                    <p>Circa facientes eleemosynam de alieno seu de illicite acquisito volumus omnes scire, quod si aliquis habet aliena bona, ad restitutionem tenetur.</p>
                    <p>Puta, qui habuit ex iniusto bello, vel ex furto, vel rapina, vel simonia, vel usura, vel ex naufragio, vel ex iniusto pedagio, vel ex iniustis talliis, vel vi vel metu extorsit, vel in ludo causa cupiditatis acquisivit, vel iudex, vel assessor, seu officialis aliqua indebite acquisivit.</p>
                    <p>In his quidem et similibus casibus, si sunt notorii, quibus quis ad restitutionem tenetur, eleemosyna vel personalis decima a tali dari vel recipi non debet.</p>
                    <p>Si vero ad restitutionem non tenetur, puta quia in histrionatu vel similibus acquisivit: ex taliter quidem acquisitis eleemosyna vel personalis decima et dari et recipi possunt.</p>
                    <p>Nam licet tales turpiter agant, non tamen turpiter recipiunt.</p>
                    <p>Sed et ubi ad restitutionem aliquis non tenetur, si tamen ex notorio peccato provenit, ecclesia recipere non debet, ne peccatum approbare videatur: secus si occultum sit, quamvis Praelatus hoc sciat.</p>
                    <p>Regulariter autem quicumque ex illicita negotiatione vel aliter sine calumnia aliquid acquirit, quod tamen iuxta praemissa restituere non tenetur, prudenter agit, si illud in pios usus eroget de sui consilio confessoris: non damnamus tamen eum, si suis haeredibus talia relinquit.</p>
                    <p>De eo vero quod restitutioni subiacet, eleemosyna fieri non debet: nam species furti est, velle, ut praediximus, de alieno largiri; nec debet quis male acquirere, ut bene dispenset.</p>
                    <p>Nam abominabiles sunt hostiae, quae ex scelere offeruntur.</p>
                    <p>Religiosi autem et Clerici, administrationem habentes, possunt eleemosynam et oblationem facere, quinimo quidquid eis superest, tenentur pauperibus erogare: quoniam quicquid habent Clerici pauperum est, nisi forte suis superioribus vel ecclesiis illud ex debito restituere teneantur.</p>
                    <p>Pari quoque ratione hoc licite facere possunt in studio vel peregrinatione de suorum Abbatum seu Praelatorum licentia speciali existentes.</p>
                    <p>Religiosus tamen claustralis cuiuscunque religionis proprio carens, nullam administrationem vel officium habens, quia nec proprium nec etiam voluntatem habendi habere debet, eleemosynam vel oblationem facere non potest, nisi forte cum Abbatis voluntate de communibus rebus hoc faciat, vel nisi forte hominem ad mortem esurientem videat: tunc enim licentia summi Abbatis, scilicet Dei, omnia sunt communia, id est, communicanda, iuxta illud: Pasce fame morientem, quoniam si non paveris, occidisti.</p>
                    <p>Uxor quoque de rebus paraphernalibus, id est, suis propriis, potest etiam viro invito eleemosynas et oblationes facere.</p>
                    <p>Sed et de bonis viri de illius licentia et permissione hoc indistincte facere potest et debet: quinimo de pane, vino et similibus, quae de laudabili et approbato more quasi ubique ad uxoris dispensationem pertinere solent, etiam sine illius expressa licentia, moderate tamen, hoc facere potest, informans sibi conscientiam, quia vir eius hoc ratum habere debeat, etiam si aliquando hoc leviter, aut ad terrorem forte, ne immoderate effundat, prohibuerit.</p>
                    <p>Informans etiam sibi conscientiam ex pauperis qualitate, credens, quod si vir illum videret, idipsum faceret.</p>
                    <p>Si autem omnino credat, hoc viro displicere, nec aliquo modo valeat suam conscientiam informare, nullatenus cum illius scandalo det.</p>
                    <p>Quod vero de rebus viri diximus, idem etiam de dotalibus, quarum maritus dominus est, intelligi debet.</p>
                </div>
                <div>
                    <head>Capitulum 128</head>
                    <p>(128) Item de facientibus eleemosynam.</p>
                    <p>Filius familias de castrensi et quasi castrensi peculio, nam quantum ad illa paterfamilias censetur, eleemosynam et oblationem licite facere potest: de adventitio vero et profectitio sine patris licentia vel permissione id agere nequit, nisi in casibus illis, in quibus de iure donare potest.</p>
                </div>
                <div>
                    <head>Capitulum 129</head>
                    <p>(129) De indulgentiis eundo et redeundo cum Corpore Christi.</p>
                    <p>Quando Corpus Domini defertur ad infirmum vel refertur, omnes fideles illud devote et reverenter flexis genibus eundo et redeundo adorent.</p>
                    <p>Nos autem omnibus vere poenitentibus ac humiliter confessis ipsum Corpus Christi associantibus quadraginta dies de iniunctis sibi poenitentiis misericorditer relaxamus.</p>
                </div>
                <div>
                    <head>Capitulum 130</head>
                    <p>(130) De delictis monachorum et monacharum.</p>
                    <p>Item sub poena excommunicationis firmiter inhibemus, ne monachi seu moniales pro delictis ab eis commissis praebendis suis priventur, sed in suis monasteriis recipiantur, in quibus puniantur et corrigantur, considerata qualitate delicti, secundum regulares observantias et alias, prout secundum Deum et iustitiam Superioribus et Praelatis eorundem monasteriorum videbitur expedire.</p>
                </div>
                <div>
                    <head>Capitulum 131</head>
                    <p>(131) De excommunicatione.</p>
                    <p>Item cum nullus excommunicari debeat, nisi pro peccato mortali et contumacia, de qua dubitandum non est, quin peccatum mortale existat: praecipimus sub poena excommunicationis, quod omnes Presbyteri moneant publice in suis ecclesiis et inducant parochianos suos, ut, cum super excommunicationibus in eos latis fuerint per militantem Ecclesiam absoluti nihilominus confiteantur et conterantur de peccato contumaciae vel inobedientiae, pro qua excommunicati fuerunt: hoc enim eis expedit ad salutem.</p>
                </div>
                <div>
                    <head>Capitulum 132</head>
                    <p>(132) De aedificiis religiosorum mendicantium.</p>
                    <p>Item sub poena excommunicationis omnibus religiosis mendicantibus utriusque sexus, cujuscumque religionis existant, nostrae civitatis, dioecesis et provinciae firmiter inhibemus, ne extra sua monasteria et claustra novas mansiones sibi appropriare, seu nova aedificia ad usus suos construere praesumant, sine nostra et Episcoporum locorum licentia speciali; nisi hoc eis a Sede Apostolica specialiter sit indultum: super quo nobis et locorum Ordinariis fidem facere teneantur.</p>
                </div>
                <div>
                    <head>Capitulum 133</head>
                    <p>(133) De decimis novalium.</p>
                    <p>Item cum sicut decimae de iure communi ad parochiales ecclesias pertineant, omne dubitationis scrupulum amoventes declaramus, quod omnium novalium decimae etiam ad easdem ecclesias parochiales pertinent pleno iure.</p>
                    <p>Nullus itaque huiusmodi novalium decimas contra voluntatem Presbyterorum parochialium sibi appropriare seu retinere praesumat, nisi super hoc Sedis Apostolicae privilegio sit munitus.</p>
                    <p>Et ut quid sit novale singulis innotescat, omnes scire volumus, novale esse agrum seu quodcumque praedium de novo ad culturam redactum, de quo non extat memoria, quod aliquando cultus seu cultura fuerit.</p>
                    <p>Privilegiaque super huiusmodi novalibus religiosis concessa, non de quolibet tali novali intelligenda credimus fore, sed de illo dumtaxat, cuius decimam religiosus potest conventus absque gravi detrimento ecclesiae parochialis detinere, cum talis sit saepe locus incultus, de quo parochialis ecclesia magnos percipit decimarum ratione proventus.</p>
                </div>
                <div>
                    <head>Capitulum 134</head>
                    <p>(134) De notariis et tabellionibus publicis.</p>
                    <p>Item sub poena excommunicationis latae sententiae omnibus auctoritate imperiali notariis et tabellionibus praecipimus, ut quandocumque in causis spiritualibus et ecclesiasticis eos conficere instrumenta contigerit, super eisdem instrumentis conficiendis prius recipiant protocolla, quae penes se dimittant in chartis, ut ex hoc per eos in essentialibus nil mutetur: et quia qui male agit, odit lucem, statuimus, ut iidem tabelliones non occulte in privatis domibus, sed publice in loco publico huiusmodi protocolla et creanta super conficiendis ab eis instrumentis recipiant, adhibitis ad minus duobus testibus fide dignis, nisi contractus, super quo eadem debent confici instrumenta, talis sit, quod de consensu partium contrahentium usque ad certum tempus vel ad voluntatem eorundem contrahentium teneri debeat in secreto.</p>
                </div>
                <div>
                    <head>Capitulum 135</head>
                    <p>(135) De receptione statutorum.</p>
                    <p>Item in virtute sanctae obedientiae omnibus Suffraganeis nostris et eorum vices gerentibus firmiter praecipimus, ut haec statuta salubria recipiant infra mensem, et ea in suis Synodis episcopalibus vel alias quam primum poterant, congregatis omnibus ecclesiarum sibi subditarum Praelatis et rectoribus ac vicariis et personis ecclesiasticis utriusque sexus, eis publice legere et intimare procurent, ac deinceps annis singulis in perpetuum in suis Synodis eadem statuta provincialia recommendari faciant, ea ex abundanti praecipientes et innovantes in eisdem Synodis ab omnibus observari.</p>
                    <p>Et insuper omnium ecclesiarum cathedralium, collegiatarum et monasteriorum tam monachorum quam monialium, ac prioratuum Praelati, Abbates et Abbatissae et Priores, nec non archipresbyteratuum seu decanatuum Archipresbyteri seu Decani quam primum commode poterunt sub poena excommunicationis copiam de huiusmodi statutis provincialibus cum suis moderatis expensis recipiant, ut de eis rectoribus et vicariis ecclesiarum ac aliis personis ecclesiasticis praefati Archipresbyteri seu Decani in suis archipresbyteratibus et decahatibus fiat copia in tantum, quod modis omnibus sub poena praedicta omnes personae praedictae ecclesiasticae nostrae civitatis, dioecesis et provinciae eadem statuta habeant penes se infra instantem nativitatem Domini.</p>
                </div>
                <div>
                    <head>Capitulum 136</head>
                    <p>(136) Ut Presbiteri bis in anno statuta legant.</p>
                    <p>Et quia dilatio temporis oblivionem inducit, sub poena excommunicationis latae sententiae omnibus Archipresbyteris et decanatuum Decanis, et parochialibus Presbyteris praecipimus, ut iidem Decani in suis decanatibus congregatis omnibus Presbyteris suorum decanatuum annis singulis, certa die vel diebus eadem statuta relegant, ut super eis plenius instruantur.</p>
                    <p>Presbyteri autem saltem bis in anno statuta eadem integraliter legant et videant, in quantum parochianos suos tangunt et super eis instrui possunt, ipsa statuta in suis ecclesiis etiam semel in anno una die si fieri potest, vel pluribus in vulgari publicent et exponant, prout melius poterunt secundum scientiam a Deo eis datam, ut nemini in nostra civitate, dioecesi et provincia lateant ea, quae in nostro provinciali Concilio sunt tam salubriter instituta.</p>
                </div>
                <div>
                    <head>Capitulum 137</head>
                    <p>(137) De potestate Suffraganeorum.</p>
                    <p>Postremo venerabilibus fratribus nostris Episcopis suffraganeis nostrae provinciae committimus, cuilibet in sua civitate et dioecesi, plenariam potestatem absolvendi suos subditos ab omnibus praedictis sententiis per nos latis, si quas incurrerint: ita tamen quod prius satisfecerint de commissis, iisdem statutis semper in suo robore duraturis.</p>
                </div>
                <div>
                    <head>Capitulum 138</head>
                    <p>(138) De indulgentiis concessis a Domino Balduino Archiepiscopo Trevirensi.</p>
                    <p>Item omnibus subditis nostris Presbyteris civitatis, dioecesis et provinciae nostrae Trevirensis vere poenitentibus et confessis, qui quolibet mense vel saepius unam missam celebraverint de Sancto Spiritu, et aliis personis ecclesiasticis et saecularibus preces Deo devotas et orationes et praecipue orationem dominicam cum salutatione Virginis gloriosae erga Deum pia devotione effuderint pro statu pacifico imperii et regni et personarum piissimi principis, charissimi Domini et fratris nostri Henrici Dei gratia Romanorum Regis semper Augusti, et serenissimae Augustae Dominae Margarethae felicissimae coniugis suae, quae sibi a Deo data est, et ut Deus ipsos et nos ab omnibus adversis protegat et defendat, progressusque eorum et nostros ad laudem Dei de virtute in virtutem dirigat et prosperari faciat: quadraginta dies, quoties dictam missam celebraverint, et praedictas preces effuderint, de iniunctis sibi poenitentiis misericorditer relaxamus.</p>
                    <p>Et hoc Presbyteri in suis ecclesiis, quam primum commode poterunt, non differant omnibus intimare.</p>
                </div>
                <div>
                    <head>Capitulum 139</head>
                    <p>(139) De potestate reservata Archiepiscopo.</p>
                    <p>Et insuper scire volumus universos, quod nos Balduinus praedictus Trevirensis Archiepiscopus nobis super praemissis omnibus et singulis reservamus potestatem addendi, minuendi, corrigendi, interpretandi et declarandi, quoties opus fuerit, et nobis visum fuerit expedire.</p>
                </div>
                <div>
                    <head>Explicit</head>
                    <p>Expliciunt statuta provincialia.</p>
                </div>
                <div>
                    <head>Footnotes</head>
                    <p>[1] Ed. Ticesimo</p>
                    <p>[2] Ed. prohabiliter</p>
                    <p>[3] Ed. restituio</p>
                </div>
            </div>
        </body>
    </text>
</root>
