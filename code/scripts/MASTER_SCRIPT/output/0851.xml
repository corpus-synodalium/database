<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Acre</title>
                <recordID>0851</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1254</origDate>
                <dateNotes/>
                <origPlace>Acre</origPlace>
                <diocese>Acre</diocese>
                <province>Syria</province>
                <country>Israel</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 851</p>
                <p>Year: 1254</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: part of Synodicum Nicosiense, compiled ca. 1340 with some later additions</p>
                <p>Place: Acre</p>
                <p>Diocese: Acre</p>
                <p>Province: Syria</p>
                <p>CountryModern: Israel</p>
                <p>Latitude: 32.927778</p>
                <p>Longitude: 35.081667</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Eudes de Chateauroux</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Schabel, Synodicum Nicosiense, 174-85</p>
                <p>EditionOther: Mansi, 26, coll 343-47</p>
                <p>SourceNotes: Mansi edition gives letter containing text of constitution against concubinage and simoniacal practices</p>
                <p>TranscriptionNotes: None</p>
                <p>BaseText: Data Capture</p>
                <p>OCR: Yes</p>
                <p>Transcription: Reviewed </p>
                <p>GeneralNotes: Promulgated at Provincial Council of Syria; sent to AB of Nicosia and subsequently observed within kingdom of Cyprus</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constitutio Odonis Legati.</p>
                    <p>Contra Simoniacos.</p>
                    <p>Lata in concilio provinciali Syriae, anno MCCLIV.</p>
                </div>
                <div>
                    <head>Capitulum 1</head>
                    <p>(1) Venerabili in Christo patri Hugoni [1], Dei gratia archiepiscopo Nicosiensi, vel ejus vicariis, Odo, miseratione Divina Tusculanus episcopus, apostolicae sedis legatus, salutem et sinceram in Domino caritatem.</p>
                    <p>Noverit paternitas vestra nos, zelantes animarum providere saluti, volentesque tollere scandalum la√Øcorum et quasdam consuetudines abusivas quae per partes cismarinas invaluerunt et per quas decoloratur honestas ecclesiae, de consilio et consensu praelatorum Syriae, nuper edidisse quaedam statuta, quorum tenor talis est:</p>
                </div>
                <div>
                    <head>Capitulum 2</head>
                    <p>(2) Legitur quod primus gradus innocentiae est odisse nefanda, nec prodest alicui non puniri proprio qui puniendus est alieno peccato.</p>
                    <p>Hinc est quod propheta, petens mundari ab occultis propriis, precatus est ut ei parcatur ab alienis peccatis quae habenti potestatem corrigendi fiunt propria, si ea corrigere negligat vel omittat.</p>
                    <p>Nos igitur, praecavere volentes ne nobis aliena crimina imputentur, cum nobis, licet indignis et insufficientibus, ex injuncto officio incumbat evellere et destruere, disperdere et dissipare vitia, et aedificare et plantare virtutes, quaedam quae non plantavit pater coelestis intendimus evellere ex agro cujus custodia nobis a Domino est commissa.</p>
                </div>
                <div>
                    <head>Capitulum 3</head>
                    <p>(3) Frequens necnon et assidua nos querela circumstrepit, et in tantum clamor ascendit contra clericos cismarinos quod ipsum dissimulare ulterius sine scandalo non valemus, nec sine periculo tolerare.</p>
                    <p>In multis siquidem casibus deformatur et decoloratur honestas ecclesiae cismarinae, derogaturque statutis sanctorum patrum, per quasdam abusiones et perversas consuetudines quae debent dici potius corruptelae.</p>
                    <p>In nonnullis enim ecclesiis cismarinis delinquunt clerici contra ecclesiastica sacramenta, exponendo ea venalia, quod fieri non potest sine vitio simoniacae pestis quae, sicut sua magnitudine alios morbos vincit, ita sine dilatione, mox ut eius signa claruerint, debet de Dei ecclesia eliminari radicitus et propelli.</p>
                    <p>Dicitur enim quod, cum quis elegerit sepulturam in coemeterio sancti Nicolai Acconensis, vel alibi in coemeteriis in cismarinis partibus constitutis, canonici seu clerici processionaliter prosequi nolunt corpus defuncti nisi pro processione certum stipendium habeant, quod postmodum inter se dividant, societatis humanae vinculum contemnentes et fidei quae quadam fraternitate nos unit et mutua servitia nos admonet gratis ad invicem impartiri.</p>
                </div>
                <div>
                    <head>Capitulum 4</head>
                    <p>(4) Item, cum propinqui defuncti faciunt fieri aliquod monumentum lapideum in coemeterio subtus terram, coguntur solvere unam litram olei, quae continet IV quarteronos, vel aliud precium, clericis ecclesiae ad quam spectat illud coemeterium, nec aliter sine precio possunt super hoc licentiam obtinere.</p>
                </div>
                <div>
                    <head>Capitulum 5</head>
                    <p>(5) Item, cum in coemeteriis monumentum sive aedificium fit per aliquem qui quandoque alicubi ad hoc est specialiter constitutus, vel alium, ipse certum pretium recipit pro labore, de quo duas partes recipit pro labore et tertiam recipit ecclesia cujus est coemeterium, et quandoque aliam portionem.</p>
                </div>
                <div>
                    <head>Capitulum 6</head>
                    <p>(6) In quibus duobus articulis proximis terram sanctam ministri ecclesiae in qua talia fiunt videntur vendere, immemores ejus quod, dum Abraham ab Ephron sepulcrum ad humandum corpus suae conjugis precio postularet, Ephron primo precium accipere renuit ne commodum ex cadavere videretur consecutus.</p>
                    <p>Si ergo tantae considerationis vir paganus fuit, quanto magis nos sacerdotes et clerici, qui fideles sumus, hoc facere non debemus?</p>
                </div>
                <div>
                    <head>Capitulum 7</head>
                    <p>(7) Item, quidam, ut dicitur, pro puero baptizando, cum portatur ad fontes, certum precium exigunt, et pro alba sive veste candida, quae sacra vestis est, si indigenti vel non habenti pro puero baptizando accommodetur, certum similiter precium exigunt, licet postmodum restituatur eisdem.</p>
                </div>
                <div>
                    <head>Capitulum 8</head>
                    <p>(8) Item, et cereum, qui propter honorem baptizati ac parentum ad domum eorum cum puero accensus deportatur, exigere, nec aliter deportare permittunt, nisi prius cautione recepta quod restituatur eisdem, licet neutrum istorum inter oblationes necessarias numeretur.</p>
                </div>
                <div>
                    <head>Capitulum 9</head>
                    <p>(9) Item, pro sponsalibus contrahendis exiguntur a praelatis quibusdam tres solidi, sive raboinus unus, vel aliud precium, nec volunt aliter suam praesentiam exhibere.</p>
                </div>
                <div>
                    <head>Capitulum 10</head>
                    <p>(10) Item, et cum matrimonium volunt contrahentes in facie ecclesiae solemnizare, quadraginta tres denarij vel aliud precium primitus extorquetur ab eis, nec aliter volunt praelati quidam ad ea suum officium aut ministerium exhibere, vel facere solemnitates, vel concedere ut fiant.</p>
                </div>
                <div>
                    <head>Capitulum 11</head>
                    <p>(11) Item, et pro officio circa celebrationem nuptiarum impendendo quoddam ferculum et duas phialas vini, vel aliquod simile precium, a nubentibus exigunt et extorquent.</p>
                </div>
                <div>
                    <head>Capitulum 12</head>
                    <p>(12) In quibus praedictis multum offendunt canones et ecclesiasticae derogant honestati, cum secundum beatum Gregorium, dignum sit ut, sicut ordines, praelaturas, et beneficia ecclesiastica gratis accipiunt, ita ea quae ad eorum spectant officium gratis distribuere petentibus teneantur.</p>
                </div>
                <div>
                    <head>Capitulum 13</head>
                    <p>(13) Item, asseruntur quidam sacerdotes et alii in sacris ordinibus constituti, sub colore servitii, tenere secum in domibus propriis quasdam mulierculas, cum quibus inhoneste, ut dicitur, aliqui conversantur, vel per ipsarum ministerium aliarum subintroductio aliquibus procuratur.</p>
                </div>
                <div>
                    <head>Capitulum 14</head>
                    <p>(14) Item, et aliud vitium irrepsit apud quosdam, quod quando aliqui contrahere volunt per verba de futuro sponsalia, poena pecuniaria de matrimonio contrahendo apponitur, et quandoque certum tempus praefigitur infra quod contrahi matrimonium debeat, et plerumque fit sine temporis praefinitione.</p>
                    <p>Et cum certum tempus apponitur, si non contrahant infra illud, quamvis postmodum velint contrahere, poena propterea praefixa petitur a praelatis ecclesiae, compelluntque partes ad solvendum sibi ipsam in utilitates proprias convertendam.</p>
                </div>
                <div>
                    <head>Capitulum 15</head>
                    <p>(15) Item, si post contracta sponsalia de futuro, poena apposita de matrimonio contrahendo, contrahentes se ad invicem velint absolvere, petitur a praelatis poena apposita et ab utraque parte in solidum extorquetur.</p>
                    <p>Et si unam dissentire contingat, altera consentiente, petitur poena a dissentiente et compellitur ad solvendum.</p>
                    <p>Et plerumque etiam ab illo qui contrahere consentit, licet alter dissentiat, poena solita, vel pro parte exigitur, quod satis crudele et avarum est ut innocens puniatur.</p>
                </div>
                <div>
                    <head>Capitulum 16</head>
                    <p>(16) Et in his casibus nituntur infringere sacras constitutiones quae matrimonia debere esse libera decreverunt, cum nihil sit in quo magis consensus liber et pacificus debeatur.</p>
                    <p>Nec locum habeat consensus ubi metus vel coactio intervenit, quae quodammodo partibus ingeritur, cum hujusmodi exactio intercedit, et ubi consensus cujusquam requiritur, oportet quod omnis coactionis materia repellatur.</p>
                    <p>Si enim timore cogente dicat contrahens sibi placere quod displicet, saepe sequitur exitus, qui de invitis solet nuptiis provenire.</p>
                    <p>Et in hoc casu responsum est de quadam quae contrahere recusabat quae monenda est potius quam cogenda, cum coactiones difficiles soleant exitus frequenter habere.</p>
                    <p>Quare patet quod poenae exactio circa matrimonia odiosa et inhonesta est, et in avaritiae radice fundata, et ideo reprobanda, cum ea quae ecclesiastica provisio ordinavit ad pacem et concordiam et pro periculis evitandis clerici trahant ad noxam.</p>
                    <p>Et abominabile est et absurdum ut quod in aliis condemnat ecclesia sibi ad compendium trahat.</p>
                    <p>Et videntur tales qui hujusmodi poenas exigunt ex fidei ruptione ac perjuriis gratulari, propter emolumentum quod consequuntur ex eis, vel malos exitus nuptiarum appetere ad quas compellunt per coactiones hujusmodi renitentes, et etiam plerumque volentes, quod est iniquum.</p>
                    <p>Insuper quod aliis prohibemus ut malum et illicitum indecens est ut illud licere nobis clericis existimemus, et in eo quod ab aliis exigere tenemur nobis parcere non debemus.</p>
                </div>
                <div>
                    <head>Capitulum 17</head>
                    <p>(17) Item, et a quibusdam inolevit quoddam abominabile et horribile, videlicet quod celebratis solemnitatibus nuptiarum, statim quidam clericus ecclesiae in qua solemnizatum est matrimonium, portans aquam benedictam, cum pervenerit ad portam domus in qua debent se recipere nubentes, tenens quandoque candelas accensas in manibus, ponit eas sub conjugatorum pedibus, et accipit pro hujusmodi tam improbando officio XII denarios vel aliud precium, quod sortilegii vitio carere non dubitatur.</p>
                    <p>Quod improbatum est et canonibus inimicum, cum secundum canonicas sanctiones, arioli, aruspices, incantatores, sortilegi, atque caeteri sectatores hujusmodi abusionum quae a zabulo inventae dicuntur eliminandi sint ab ecclesia, quae sine macula et ruga est.</p>
                </div>
                <div>
                    <head>Capitulum 18</head>
                    <p>(18) Nos igitur, attendentes quod hoc solum quod irreprehensibile est sancta defendit ecclesia, item quod cito sequitur lepra mercedem et pecunia male acquisita corpus animumque commaculat, et quod inexpiabilis est venditi culpa mysterii, considerantes etiam quod, licet frequenter prohibitum sit a sanctis patribus ne pro sepulturis et exequiis mortuorum et benedictionibus nubentium, chrismatis oleique perceptione, baptizandis consignandisque fidelibus, seu quibuscumque aliis sacramentis ecclesiasticis, precium aliquod exigatur, nondum tamen cessatur, nec proficiunt statuta sanctorum apud quosdam putantes hoc sibi licere quia ex longa consuetudine extitit hoc obtentum, nec attendentes quod tanto sunt graviora peccata quanto diutius infelicem animam detinent alligatam, cum scire debuerint quod gratia, si non gratis datur vel accipiatur, non est gratia: idcirco nos, eorumdem sanctorum patrum sequentes vestigia, autoritate domini papae qua fungimur, statuimus, decernimus, et irrefragabiliter sancimus, et in virtute obedientiae praecipimus ut de caetero pro sepulturis, processionibus mortuorum, et exequiis ac monumentis eorum, benedictionibus nubentium, chrismatis oleique perceptione, baptizandis consignandisque fidelibus, alba, cereo, seu aliis quibuscumque sacramentis ecclesiae, nihil penitus per personas ecclesiasticas, pacto aut conventione praecedentibus, exigatur, sed gratis accepta dona Christi gratuita dispensatione donentur.</p>
                    <p>Et consuetudines praedictas, quae potius corruptelae sunt, reprobamus.</p>
                    <p>Si tamen ex postfacto gratuitum aliquid offeratur, vel ex devotione fidelium, sponte oblatum recipi non vetamus.</p>
                    <p>Volumus tamen et praecipimus ut albae solicite requirantur (ne per malitiam hominum et astutias diaboli in usus illicitos convertantur) et in usus ecclesiasticos applicentur.</p>
                    <p>Et id quod de quinque candelis fit, in perpetuum reprobamus.</p>
                </div>
                <div>
                    <head>Capitulum 19</head>
                    <p>(19) Circa exactionem vero poenarum pecuniarium quae vulgariter appellantur [2] repetailles, vel aliorum quocumque nomine censeantur quae in matrimoniis et sponsaliis apponuntur, quia usitatum est malum et a majoribus inolitum, majorisque quaestus, et ob hoc difficilius evelli timetur, statuimus et sancimus ut, si quis de nostra legatione, postquam praesens statutum ad notitiam ipsius pervenerit, contraire praesumpserit, vel fraudem aliquam circa hoc adhibuerit, ex eo tempore se noverit ipso facto ab officii executione suspensum.</p>
                    <p>Sed ne crimina remaneant impunita, volumus ut parti resilienti pro perjurio vel fide rupta per praelatum loci poenitentia competens imponatur.</p>
                    <p>Interdicimus etiam ne quis infra terminos nostrae legationis constitutus pro sponsalibus faciendis vel solemnizandi matrimonium licentia concedenda exigat raboinum seu aliquod aliud precium. Inhibemus etiam ne pro celebratione matrimonii quadraginta tres denarii vel aliquod aliud precium exigatur.</p>
                    <p>Quod si quis ausu temerario contra aliquam duarum istarum inhibitionum aliquid exigere praesumpserit, ipso facto ab ingressu ecclesiae usque ad XX dies continuos noverit se suspensum.</p>
                </div>
                <div>
                    <head>Capitulum 20</head>
                    <p>(20) Verumtamen ut animarum periculis occurramus, venerabilibus patribus patriarchis, archiepiscopis, et episcopis infra terminos nostrae legationis constitutis, vel eorum vicariis, si praesentes non fuerint, concedimus potestatem absolvendi a sententiis antedictis eos qui in suis civitatibus et dioecesibus incurrerint sententias antedictas.</p>
                    <p>Ita tamen quod, antequam eis absolutionis beneficium impendatur, praestito juramento caveant quod de caetero talia non attentent, et precium exactum restituant iis a quibus exegerint, si eos potuerint invenire.</p>
                    <p>Si vero inveniri non potuerint, precium exactum restituant dioecesano episcopo per provisionem ejus in usus pauperum applicandum.</p>
                    <p>Si vero aliqui ex iis qui propter exactiones praedictas inciderint in aliquam sententiam praedictarum restituere non possint quod sic exactum est, talis eis poenitentia injungatur, propter cujus terrorem tam ipse quam alii a similibus arceantur.</p>
                </div>
                <div>
                    <head>Capitulum 21</head>
                    <p>(21) Item, districte inhibemus, sub poena amissionis beneficiorum suorum ecclesiasticorum, ne presbyteri et alii in sacris ordinibus constituti mulierem aliquam, cohabitandi vel serviendi causa, secum in domo teneant, nisi de illis personis sint quae a canonibus permittuntur.</p>
                    <p>Ubi enim est virorum et mulierum cohabitatio, stimuli camis non desunt.</p>
                    <p>Si qui vero contra hanc inhibitionem nostram fecerint, si moniti a superiori suo super hoc desistere noluerint, ipso facto suis beneficiis sint privati, si qua habent.</p>
                    <p>Et illi ad quos spectat beneficiorum illorum collatio ex tunc liberam habeant potestatem illa beneficia personis idoneis conferendi.</p>
                    <p>Si vero beneficia ecclesiastica non habuerint, per suos superiores poena suspensionis vel excommunicationis ab hujusmodi flagitio arceantur.</p>
                </div>
                <div>
                    <head>Capitulum 22</head>
                    <p>(22) Statuimus etiam ut singuli patriarchae, archiepiscopi, et episcopi ad minus semel in anno in dioecesibus suis synodum celebrent, et in illa synodo statutum hujusmodi faciant publice recitari et in libris matricis ecclesiae conscribi ad perpetuam memoriam faciant.</p>
                </div>
                <div>
                    <head>Capitulum 23</head>
                    <p>(23) Hujusmodi autem statutorum copiam vobis mittimus, mandantes vestramque exhortantes in domino caritatem ut ea publicari solemniter faciatis in majori ecclesia Nicosiensi, convocato clero civitatis ejusdem, et ita fieri faciatis per episcopos vel eorum vicarios in civitatibus vestrae jurisdictioni subjectis, necnon et per alia loca regni Cypri quibus videbitis expedire.</p>
                    <p>Et circa eorum observantiam adhibeatis et adhiberi faciatis curam et diligentiam efficacem.</p>
                    <p>Actus in Accon [3], anno Domini MCCLIV, VIII Idus Augusti.</p>
                </div>
                <div>
                    <head>Footnotes</head>
                    <p>[1] Ed. H[ugoni]</p>
                    <p>[2] Ed. &quot;repetailles,&quot;</p>
                    <p>[3] Ed. [mg. hoc est, Ptolemaide]</p>
                </div>
            </div>
        </body>
    </text>
</root>
