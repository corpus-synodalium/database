<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Bergamo (#0286)</title>
                <recordID>0286</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1311-07</origDate>
                <dateNotes/>
                <origPlace>Bergamo</origPlace>
                <diocese>Turin</diocese>
                <province>Milan</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 286</p>
                <p>Year: 1311</p>
                <p>Month: 7</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Bergamo</p>
                <p>Diocese: Turin</p>
                <p>Province: Milan</p>
                <p>CountryModern: Italy</p>
                <p>Latitude: 45.7</p>
                <p>Longitude: 9.666667</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Cassone della Torre</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 25, col 475-514</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: for diffusion of these statutes in province of Milan, see Gorino-Causa article; for diffusion in diocese of Turin, see Olivieri, Sinodale del vescovo Ludovico, pt. 2 [who notes that the Bp of Turin refused to attend the council itself]; for resistance in Ivrea, see Andenna, Cura della anime, 414-415</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine Domini, Amen.</p>
                    <p>Radjo Sacrae Scripturae militantis Ecclesiae illustrissimus illustrator ad Timotheum discipulum suum scribit:</p>
                    <p>Praedica verbum, insta opportune, importune argue, obsecra, increpa, in omni patientia, et doctrina, pen haec inducens et excitans Episcopalibus gubernaculis praesidentes, qui Apostolorum in ipsa Ecclesia typum gerunt ad executionem sui officii Pastoralis, ut doctrinis, monitionibus, et correctionibus erga subditos cura sedula insistentes, remedium salutare adhibeant, ne parati ad praecipitium prolabantur, et ut prolapsi resipiscant a vitiis ad virtutes.</p>
                    <p>Quod quidem remedium ut plurimum adhibetur novorum editione jurium, monitiones et prohibitiones continentium, poenasque condignas imponentium transgressionibus eorumdem, necnon declaratione plerumque, et additione antiquorum.</p>
                    <p>Sane nos Castonus Dei et Apostolicae Sedis gratia Sanctae Mediolanensis Ecclesiae Archiepiscopus, qui Mediolanensis Provinciae jure Metropolito Divina providentia praesidimus, ipsius Apostoli monitis sive jussionibus praedictis salubribus adhaerentes, ad correctionem morum, animarum salutem, Ecclesiarum profectum, et tuitionem Ecclesiasticae libertatis, constitutiones quasdam, provisiones, et ordinationes salubres, universalem statum ipsius Provinciae contingentes, cum consilio Venerandorum Patrum Dominorum Episcoporum nostrorum Mediolanensis Ecclesiae Suffraganeorum, et nostri Provincialis Concilii, ac existentium in eodem disposuimus, intendimus edere tam provide, quam consulte, ipsasque in ipso Concilio publicare, ac edimus, et publice promulgamus, quibusdam additis, et mutatis, plerisque vero dubiis declaratis, et superfluis resecatis ex constitutionibus in Conciliis Provincialibus per nostros praedecessores hactenus publicatis, prout varietati, et circumstantiis temporum, et personarum novimus expedire, et constitutiones, et provisiones infrascriptas, et in hoc Concilio promulgandas sub poenis contentis in illis decrevimus, et praecipimus de cetero per nostram Civitatem et Dioecesim, et Provinciam Mediolanensem, et degentes in illis inviolabiliter observari.</p>
                </div>
                <div>
                    <head>Capitulum 1</head>
                    <p>(1) PRimo namque circa Haereticorum exterminium totis viribus intendentes, et ad propagationem Fidei Orthodoxae consulte providemus et salubriter praesentis approbatione Concilii ordinamus, quod singuli Dioecesani nostrae Mediolanensis Provinciae ad exterminandos Haereticos credentes, receptatores, defensores, et fautores eorum de suis Civitatibus, et Dioecesibus, per se et officiales suos invigilent, et insistant sollicite et attente per singulas eorum Parochias annis singulis saepius, ut expedire viderint, inquirentes solerter, an fama sit in illis aliquos ex hujusmodi pestiferis habitare, et contra nominatos, vel inventos, ut jus exegerit, procedentes, et ut in Officio inquisitionis Haereticae pravitatis liberius, et securius procedatur, statuimus, praesenti Concilio approbante, quod tam in civitate Mediolanensi, quam in aliis Mediolanensis Provinciae, per Archipraesules, et Antistites singulos earumdem, aut per illorum vice gerentes, ipsis existentibus in remotis, eligantur, et assumantur, consideratis qualitate, et magnitudine Civitatis, et ipsarum personarum, aliqui viri, multi vel pauci, secundum Dioecesani arbitrium, Catholici et Fideles ex habitantibus assidue in eadem in persecutores hujusmodi pestilentium personarum ad coadjuvandum Inquisitionis Officium Haereticae pravitatis per ipsos Antistites continue exercendum, qui Dioecesano Archipraesuli seu Antistiti, et ejus Vicario circa ipsum Officium cum armis assistant, vadant, et redeant ad personas ipsas insequendas, capiendas, deducendas, et retinendas juxta ejusdem Dioecesani, seu Vicarii jussionem, quotiens, et quandocumque fuerint requisiti, qui etiam jurent haec omnia et singula, ipsumque Officium viriliter et fideliter exercere, et in illo dolum non committere, neque fraudem, ipsosque ad haec electos, et assumptos, aut ipsorum aliquem praecipimus non debere, nec posse per aliquam personam Ecclesiasticam vel Secularem, aut universitatem, sive collegium in aliquo impediri directe, vel indirecte, vel aliqualiter prohiberi, propter quod impedimentum vel prohibitionem ipsi Officio non possint assidue superesse, et ipsi Dioecesano super hoc assistere requisiti, vel propter quod eis commissa vel injungenda, aut injuncta super his valeant retardari.</p>
                    <p>Personas vero cujuscumque dignitatis, vel conditionis extiterint attentantes, et contra aliquod praemissorum, scilicet impediendo directe, vel indirecte, vel prohibendo seu differre faciendo, ut superius prohibetur, si admoniti legitime per ipsum Dioecesanum, vel Vicarium non destiterint, et quod fecerint, non revocaverint cum effectu, excommunicationis vinculo, auctoritate praesentis Concilii innodamus, easque ut haereticorum fautores haberi decernimus, et impedimentum praestantes Officio haereticae pravitatis.</p>
                    <p>Huic etiam adjicimus sanctioni, ut omnes et singuli, tam nobiles, quam populares, cujuscumque dignitatis fuerint, sive status; nec non Clerici, et Praelati, quotiescumque et quandocumque per Dioecesanum proprium, aut ejus Vicarium fuerint legitime requisiti pro consilio, auxilio, et favore sibi exhibendo in favorem Officii haereticae pravitatis, vel contra Haereticos credentes, receptatores, fautores, vel defensores eorum, aut contra suspectos de haeresi, vel pro contingentibus ipsum negotium, seu in assistendo eisdem, vel ipsos associando, in praemissis obediant, et intendant monitionibus requisitionibus, et praeceptis.</p>
                    <p>Quoslibet vero, qui dicta praemissa, vel aliquod praemissorum, qui legitime requisiti se exhibuerint difficiles, vel rebelles, justo, et manifesto, et necessario impedimento cessante, ex nunc, praesenti Concilio approbante, excommunicationis vinculo decernimus subjacere, de qua si satisfaciendo legitime postea moniti, secundum arbitrium Dioecesani proprii, vel ejus Vicarii juxta modum culpae satisfacere forte contempserint, ipsos ut fautores, et defensores Haereticorum decernimus reputandos, et contra eos tamquam contra fautores haereticorum fore per juris remedia procedendum; ad praemissorum quoque cognitionem et executionem procedi posse sancimus, sine strepitu judicii et figura per ipsum Dioecesanum, vel ejus Vicarium generalem, seu per alium Judicem competentem.</p>
                </div>
                <div>
                    <head>Capitulum 2</head>
                    <p>(2) CIrca honestatem, et Clericorum habitum salubriter providemus, quod omnes et singuli Clerici ac personae Ecclesiasticae Mediolanensis Provinciae, Civitatis, et Dioecesis, tam praesentis temporis, quam futuri tonsuram et habitum deferant Clericales ordini suo, et statui competentes, vestes virgulatas, seu de catabriato, de medietate, vel listatas, vel frixis, aut maspilis argenteis, vel de metallo aliquo, aut vestem superiorem a summo usque deorsum totaliter scissam ante, seu infulam de seta, sive serico more laicali minime deferentes.</p>
                    <p>Deprehensos vero in aliquo crimine, vel excessu enormi in habitu laicali publice incedentes, ex nunc pronunciamus, ut Clericos seu personas Ecclesiasticas, non teneri Curiam Ecclesiasticam in ipso crimine defensare.</p>
                    <p>Clericus vero seu quaevis persona Ecclesiastica mercationibus et negotiationibus, ut negotiator publicus se immiscens, illasque in persona propria exercens publice, Divinis Officiis praetermissis, vel alias ut laicus communiter se gerens, in suis bonis patrimonialibus, non gaudeat interim privilegio Clericali, nec ut Clericum in enormibus, dum in his excedit, teneatur Ecclesia defensare, cognitione tantum super hoc praecedente, quam ad Judicem Ecclesiasticum decernimus pertinere, non procedatur contra talem seu tales Clericos per Curiam Secularem, sed supersedendum interim decernimus omni processui contra eos, alioquin in quoscumque Vicarios, Rectores, Potestates, seculares Judices, et quoscumque eorum ministros et executores Civitatis, Dioecesis, et Provinciae Mediolanensis contrarium facientes excommunicationis sententiam promulgamus, praesenti constitutione sancimus, quod aliquis Clericus, sive Ecclesiastica persona absque Dioecesani sui licentia officium publicum vel officialitatem alicujus secularis rectoris, seu Communitatis, seu Universitatis, Civitatis, Burgi, Castri, Loci, aut Parochiae, seu Villae in seculari Curia exercere, vel suscipere de cetero non praesumat, scilicet Consulatus, Tabellionatus, Gastaldiae, Campariae, Vicariatus, Vicedominatus, vel quovis alio nomine appelletur, seu Ecclesiasticis Officiis derelictis, vel Clericali postposita honestate ad cavalcatas, vel stipendia, seu seculares exercitus, et maxime non coactus cum armis publice ut laicus accedere, et se talium immiscere coetibus non praesumat, nisi in casibus a jure permissis.</p>
                    <p>Delinquentem vero in aliquo praemissorum, aliquibus talibus se immiscentem excommunicationis sententia innodamus; hanc vero poenam ad alios, qui assumpserint arma cum aliquibus laicis pro suis juribus aut alicujus Ecclesiae propriae, seu pro sui defensione insultum expectantes, seu de licentia sui Antistitis, vel ejus Vicarii volumus non extendi.</p>
                </div>
                <div>
                    <head>Capitulum 3</head>
                    <p>(3) ATtendentes quod privilegium Clericale non debet esse alicui cum fiducia delinquendi, statuimus, et firmamus, quod nullus Clericus, seu persona Ecclesiastica in domibus Ecclesiae, vel alibi ludum vel biscaziam retineat taxillorum, aut patiatur per aliquem retineri, vel publicas mulieres exponentes pro quaestu publice corpus suum, aut arma deferre praesumat per civitatem aliquam, aut suburbia adjacentia civitati, vel loca, in quibus habent domicilium, absque Antistitis, vel ejus Vicarii proprii licentia speciali; nisi ad villam, vel possessionem vadens, vel rediens ab eisdem, seu quemquam damnificare praesumat, vel violenter rebus suis, vel possessione aliqua alium spoliare, delinquentem vero in aliquo casuum praedictorum per Antistitem proprium, seu Vicarium ejus in tanta summa pecuniae, et dummodo non ad poenam sanguinis, statuimus condemnandum, ipsi Antistiti pro ejus arbitrio persolvenda, et in pios usus convertenda, in quanta, et eo modo, quo damnaretur et puniretur, seu condemnari posset per illius civitatis Curiam secularem laicus sic excedens, non tamen per hoc intelligimus privandi tales beneficiis Ecclesiasticis, et carceribus detinendi, et alias puniendi adimere Dioecesanis propriis potestatem, et Vicariis eorumdem, si eis videbitur expedire.</p>
                </div>
                <div>
                    <head>Capitulum 4</head>
                    <p>(4) INviolabiliter ordinamus, quod nulla persona Ecclesiastica, nisi in casibus a jure permissis fidejussoris, vel procuratoris officium exerceat, seu tutoris, vel curatoris alicujus laici in Curia Seculari, absque Dioecesani, vel ejus Vicarii licentia, nec quemquam debentem gaudere Ecclesiastico privilegio, vel Clericali, conveniat seu trahat, vel trahi procuret super aliquo ad examen Judicis Secularis; trahens vero contra canonicas sanctiones, et Imperiales constitutiones a jure suo cadat, judicatumque non teneat, et Judex sit ex tunc judicandi potestate privatus; exercentem vero aliquod officium praedictorum contra constitutionem praesentem in centum solidos Papienses decernimus condemnandum, in pios usus ad arbitrium Ordinarii condemnandos.</p>
                </div>
                <div>
                    <head>Capitulum 5</head>
                    <p>(5) PRovidemus insuper et sancimus, quod in qualibet Ecclesia Collegiata tam regulari, quam seculari civitatis et dioecesis, ac provinciae Mediolanensis, in qua plures Clerici, seu Monachi, vel Canonici residebunt, Missa conventualis, justo impedimento cessante, prout dici convenerit, hora debita, diebus singulis in cantu, seu nota conventualiter celebretur, nec non Officia matutinalia, et vespertina, quodque ad illa, et ceteras horas Canonicas, quas inibi praecipimus conventualiter celebrari, seculares Clerici, et Praelati conveniant cum superpelliceis seu cappis; Religiosi vero in habitu suae Regulae competenti.</p>
                    <p>In Ecclesiis vero Cathedralibus ipsis horis diurnis, et Missarum solemniis intersint, aut discooperto capite, aut cum biretis in capite, ad modum laicorum capucia non habentes.</p>
                    <p>Rectores quoque Parochialium Ecclesiarum non Collegiatarum diebus festivis, et saepe in septimana per se vel per alios, ubi per se non possunt, celebrare Missarum solemnia non omittant, et Parochianis suis in casibus a jure concessis, et cum expedierit, ministrare Ecclesiastica Sacramenta.</p>
                    <p>Delinquentes vero, vel negligentes in praemissis per locorum Ordinarios puniantur.</p>
                    <p>Irrefragabiliter ordinamus, quod in qualibet Ecclesia nostrae civitatis, et dioecesis, ac provinciae Mediolanensis habente Parochiam Corpus Christi pro infirmis, Chrisma, et Oleum Sanctum, renovandum annuatim, sub clavi et firma custodia, et in vase, seu loco nitido non asportando de facili, assidue habeantur.</p>
                    <p>Delinquentes vero vel negligentes in aliquo praemissorum per Ordinarium proprium, vel ejus Curiam in solidos quadraginta Papienses vice qualibet condemnentur ad pios usus ad arbitrium Judicis convertendos.</p>
                    <p>Insuper aqua benedicta quotidie habeatur omni die Dominica renovanda.</p>
                </div>
                <div>
                    <head>Capitulum 6</head>
                    <p>(6) SUper continentia per Clericos observanda provide ordinamus, quod nullus Clericorum regularium vel secularium civitatis, vel dioecesis, sive provinciae Mediolanensis, beneficium Ecclesiasticum obtinens, Vicarius aut Deputatus etiam in futurum, vel qui in Ordine sacro fuerit constitutus, in domibus contiguis vel connexis Ecclesiae, vel secum in eadem habitatione mulierem aliquam retineat ad inibi habitandum, nisi forte mulier illa fuerit non suspecta, vel in quarto gradu consanguinitatis, vel affinitatis illi conjuncta, seu conversa quinquagenaria, vel deinceps.</p>
                    <p>Delinquentem vero in haec in libras decem Papienses condemnamus in pios usus ad Ordinarii arbitrium convertendas.</p>
                    <p>Clericos quoque, ac Praelatos in quovis Ordine constitutos, qui beneficia Ecclesiastica obtinent, aut etiam obtinebunt, si focarias seu concubinas retinuerint in domibus Ecclesiarum, vel alibi manifeste, Ecclesiasticis beneficiis per locorum Ordinarios, Canonica monitione praemissa, facienda, decrevimus perpetuo fore privatos, libere personis aliis conferendis, excessu ipsorum notorio vel infamia publica existente; qui vero beneficium Ecclesiasticum non obtinuerint per Ecclesiasticam Curiam, dum habuerint publice concubinas, non teneatur Ecclesia defensare, et alias per ipsam Curiam poena pecuniaria, vel alia debita puniantur.</p>
                    <p>Praelatum namque et Rectorem Ecclesiae in libras decem Papienses, inferiorem vero Clericum in libras quinque Papienses condemnamus in pios usus ad Ordinarii arbitrium dispensandas; qui filium illegitimum secum in eadem domo assidue, vel per octo dies permiserit habitare, aut sibi ad Altare aliquatenus ministrare [1].</p>
                </div>
                <div>
                    <head>Capitulum 7</head>
                    <p>(7) QUamquam per Canones sit provisum, ne minus idonei ad beneficia Ecclesiastica assumantur, id tamen minus bene servatur in pluribus Ecclesiis, et a multis.</p>
                    <p>Idcirco praesenti constitutione sancimus, quod nullus eligatur de cetero, vel instituatur, quomodolibet assumatur ad aliquam dignitatem alicujus Ecclesiae Collegiatae secularis, vel regularis intra Civitatem, vel Dioecesim, seu Provinciam nostras sitae, qui non fuerit de legitimo matrimonio procreatus, et non attigerit vicesimum quintum annum, vel nisi forte super his in casu dispensabili prius cum eo fuerit dispensatum, vel talis extiterit, qui bene legat, construat, et loqui litteraliter noverit competenter.</p>
                    <p>Ad regimen quoque Parochialis Ecclesiae nullus aliquatenus assumatur, nisi bene legere noverit, et cantare, vel saltem legere et construere concedenter, in cantu aliqualiter informatus, et non attingens vicesimum quintum annum. Electio vero, collatio, institutio, et confirmatio, seu praesentatio a personis Ecclesiasticis facta, quas contra haec in aliquo praemissorum contigerit attentari, ex nunc sint irritae, et inanes, et electores, praesentatores, provisores, confirmatores, et instituentes sint illa vice praesentis constitutionis auctoritate praesentandi, eligendi, providendi, confirmandi, et instituendi potestate privati, et ad superiorem proximum sit ipsa potestas totaliter devoluta ipso facto.</p>
                    <p>Confirmatoribus et institutoribus ac provisoribus temerariis, per loci Ordinarium poena debita puniendis.</p>
                </div>
                <div>
                    <head>Capitulum 8</head>
                    <p>(8) PRaedecessorum nostrorum vestigiis inhaerentes statuimus, et firmamus, quod alicujus Secularis Ecclesiae Collegiatae, et non Collegiatae nostrae Civitatis, et Dioecesis, vel Provinciae Capitulum, seu Praelatus, Canonici, vel Clerici sive Rector nullum, quantumcumque idoneum, sine licentia Dioecesani proprii, vel auctoritate Sedis Apostolicae, seu Legatorum ejusdem recipiant, eligant, vel admittant in suum, vel ipsius Ecclesiae Canonicum vel Conclericum vel Confratrem ibi, beneficio non vacante, nec beneficium, seu praebendam vel Capellaniam aliquam ex redditibus vel bonis seu juribus ejusdem Ecclesiae de novo creare praesumant, ipsius Dioecesani licentia non obtenta, vel unam praebendam in duas dividere; quicquid enim contra praemissa, vel aliquod praemissorum contigerit attentari, ex nunc praesenti constitutione decernimus irritum, et inane, et dantes, et accipientes etiam, licet in aliqua sui parte, ex nunc in his scriptis excommunicationis vinculo innodamus.</p>
                </div>
                <div>
                    <head>Capitulum 9</head>
                    <p>(9) CUm Ecclesiastica beneficia non debeant sine Canonica institutione detineri, statuto praesenti salubriter providemus, quod nullus per violentiam vel simoniam, aut alias, sine institutione Canonica, vel per minas, seu per metum aliquibus inferendos, per se, vel per alium ad dignitatem, vel personatum, seu aliquod beneficium Ecclesiasticum, qualecumque fuerit, intra nostram Civitatem, vel Dioecesim, seu Provinciam, patiatur vel consentiat tacite, vel expresse, se eligi, vel institui, aut assumi quomodolibet, vel admitti, aut jura et redditus, sive bona, seu viventis beneficium, qui non renunciaverit illi sponte et legitime, aut privatus illo non fuerit per sententiam legitimam hominis, sive juris apprehendere vel occupare seu sibi usurpare, aut illius bona, vel redditus quovis titulo quaesito, vel colore praesumat de cetero Dioecesani proprii licentia non interveniente, vel expresso consensu.</p>
                    <p>Quemcumque vero contra haec attentantem in posterum, in aliqua sui parte, ex tunc in ipso beneficio decernimus jus non habere; et si legitime admonitus per Dioecesanum proprium, vel etiam Vicarium, illud ex toto non dimiserit libere, ad ipsum per se, vel per alium se non ingerendo ulterius ex nunc inhabilem judicamus ad quodvis aliud beneficium Ecclesiasticum obtinendum; poenis autem contra occupatores, invasores, et usurpatores bonorum Ecclesiasticorum semper salvis.</p>
                </div>
                <div>
                    <head>Capitulum 10</head>
                    <p>(10) PLerumque contingit, quod aliquae Ecclesiae tam Regulares, quam Seculares diu subjacent Ecclesiastico interdicto propter negligentiam aliquorum Clericorum recusantium solvere partem ipsos contingentem, sive ipsis impositam de collectis, procurationibus, honoribus, seu fodris, et sic Ecclesiae Divinis officiis defraudantur propter illorum malitiam, et non sine Parochianorum scandalo, et jactura; quapropter omnes et singulos Clericos, et Praelatos tam Secularium, quam Regularium Ecclesiarum, ac Rectores, et Ministros Hospitalium, et Piorum Locorum nostrae Provinciae, Civitatis, et Dioecesis, propter quorum factum seu culpam, eo quod non solverint hujusmodi portionem ipsorum singulos contingentem, seu eis impositam pro praebendis, vel portionibus, quas obtinent in eisdem, et quos impossibilitas non excusat, aut alia justa causa, de qua intra duos menses faciant plenam fidem, beneficiis, et rectoriis hujusmodi privamus perpetuo, si admoniti legitime et peremtorie, ipso interdicto durante, per Dioecesanum, vel ejus Vicarium, passi fuerint Ecclesias ipsas, seu Hospitalia, vel Pia Loca, ultra tres menses post monitionem eamdem propter haec Ecclesiastico interdicto subjacere, portionem ipsos contingentem sive impositam ex ipsis collectis, seu fodris, vel oneribus non solventes: et hanc poenam extendimus ad Praelatos, et Rectores Ecclesiarum non solventes pro ipsis Ecclesiis in totum, ubi ad ipsos pertinere talium solutio consuevit, si ipsos justa causa, sive impossibilitas non excusat, de qua infra duos menses plenaria fiat fides, et ad illorum massarios et canevarios dispensatores reddituum, qui potestatem habuerint plenariam haec solvendi; has quoque poenas ad collectas hactenus impositas a tribus annis circa locum volumus vendicare.</p>
                    <p>Illas etiam personas, quae temeritate propria, Dioecesani, loci Ordinarii proprii, vel etiam Generalis Vicarii, seu Superioris ejusdem in hoc casu licentia non obtenta Clerum Civitatis, et Dioecesis, aut majores ejusdem, vel majorem partem ipsius, vel eorum, ad praemissa praesumpserint convocare, et convenientes ad talium personarum convocationem, excommunicationis vinculo decrevimus subjacere, cum ex talibus congregationibus conspirationes, et colligationes saepe novimus evenire, ac de facto prorumpi ad multa, quae scandalum pariunt, et periculum animabus, et locorum Ordinarii ex talibus condemnantur, et eadem Civitas videatur habere diversa capita quasi monstrum.</p>
                </div>
                <div>
                    <head>Capitulum 11</head>
                    <p>(11) EFfrenata cupiditas, quae in plerisque adeo dominatur, quod contra vetita usurpant et rapiunt aliena, nos vehementer impellit, ut ejus noxios appetitus, in quantum possumus, refrenemus.</p>
                    <p>Ea propter sanctione praesenti ordinamus salubriter, quod nulla persona Secularis, vel Ecclesiastica, Universitas, seu Collegium aliqua bona aut jura seu res pretiosas, thesaurum, sive jurisdictiones, aut honores, feuda, seu jus decimandi aut eligendi, seu praesentandi, aut beneficia conferendi, seu pedalia conferendi ad quemdam locum venerabilem nostrae Civitatis, et Dioecesis, sive Provinciae Mediolanensis, vel aliquam Episcopalem Mensam dictae Provinciae, quovis modo vel titulo pertinentes, aut Ecclesiam aliquam, seu Hospitale, vel alium Pium Locum usurpare, vel invadere, seu occupare, aut rapere, vel occupata, seu usurpata, rapta, vel invasa detinere per se, vel per alium quovis modo praesumat, seu spoliare aliquam locum venerabilem dictae Civitatis, aut Dioecesis, sive Provinciae Mediolanensis sive ad Mensam Archiepiscopalem Mediolanensem, vel ad aliquam Episcopalem Mensam dictae Provinciae, seu aliam Ecclesiam, possessione, vel quasi alicujus praedictorum, seu jurisdictionum bonorum, jurium, vel bonorum praedictorum, vel possessione juris percipiendi aliquas pensiones, seu census annuos, Decimas, vel affictus, sive possessiones, vel quasi eligendi, sive assumendi Potestates, Consules, vel alios Officiales alicujus terrae, burgi, castri, communantiae, sive loci, directe, aut etiam indirecte, vel ad ea quomodolibet dare auxilium, consilium, vel favorem; singulares vero personas, cujuscumque status vel conditionis extiterint, quae attentaverint contra praemissa in aliquo per se, vel per alium, aut expresse consenserint, vel fecerint, seu mandaverint attentari, ex nunc excommunicationis in his scriptis vinculo innodamus, necnon personas illas, quae consuluerint, seu mandaverint, vel expresse consenserint quovis modo suo Pastori, sive Pontifici, vel alicui Ecclesiae, sive Clerico, Rectori, aut Pio Loco de praemissorum aliquo, aut suis bonis, vel praedictorum aliquorum fructibus aut redditibus non integre et libere responderi absque auctoritate Judicis competentis, aut prohibuerint responderi; et si qui ex praedictis propter aliquod praemissorum alicubi denunciati, excommunicati excommunicationem eamdem, post ipsam denunciationem per sex menses animo suo tenuerint indurato, in poenam ipsorum familiares eorum Ecclesiastico supponimus interdicto, mandantes eis Ecclesiarum aditum, et participationem Sacramentorum, et Divinorum etiam prohiberi, quousque liquide apparuerit de absolutione hujusmodi transgressorum, et quod ipsa excommunicatione durante et interdicto, familiarium praedictorum denegetur eis tam ipsis principalibus, quam familiaribus in obitu ad aliorum terrorem, et ipsorum ruborem, Ecclesiastica sepultura.</p>
                    <p>Clerici vero sine mandato Dioecesani proprii recipientes aliquem ex praedictis ad Ecclesiasticam sepulturam, vel qui interfuerint eidem, ipso facto per tres menses a Divinis Officiis sunt suspensi.</p>
                    <p>Insuper, si aliqui Clerici contra hujusmodi sanctae nostrae constitutionis tenorem facere vel venire praesumpserint occupando, vel invadendo ut supra, omnibus beneficiis, quae infra nostram Provinciam obtinent, eos, praesentis Concilii auctoritate, privamus.</p>
                    <p>Si vero Laici extiterint, omnibus feudis intra nostram Provinciam, jure patronatus, et honoribus, ab eis obtentis ab aliquibus Ecclesiis, vel Praelatis, seu aliis piis locis decrevimus fore perpetuo privatos.</p>
                    <p>Universitates vero, communitates, et collegia, quae contra praemissa attentaverit, vel expresse consenserint, vel scienter attentari permiserint in aliqua sui parte, et jam facta cum effectu non prohibuerint infra decem dies, postquam venerint attentata, Ecclesiastico supponimus interdicto; et si ipsa universitas, vel majores ipsius, vel Rectores requisiti per Dioecesanum, vel ejus Vicarium, legitime super his ultra mensem attentata ipsa omiserint effectualiter emendare, et in statum pristinum reducere, seu reduci facere cum effectu, ad arbitrium ipsius Dioecesani, Civitatem, sive locum vel Burgum, in qua universitas ipsa deget, interdicto Ecclesiastico decrevimus subjacere, interdicto inviolabiliter observando, quam cito ipse Dioecesanus per se, vel per alium publice protestatus fuerit se velle interdictum ipsum effectum habere, et amplius non suspensum, et illic vel Civitatibus, seu locis circumstantibus, vel alibi, ubi commodius fieri poterit, hoc mandaverit publicari, sed ante, et usque ad ipsam publicationem ipsum interdictum manere decrevimus in suspenso.</p>
                    <p>Illos quoque, qui temeritate propria plures etiam extra judicium requisiti solvere contempserint Archiepiscopali vel Episcopali mensae praedictae, seu Ecclesiae, Monasterio, Conventui, Capitulo, vel alii pio loco, modo [2] et tempore competenti, decimas, pensiones, census, honores, districtus, et jurisdictiones, vel praestationes annuas, vel affictus, in quorum possessione pacifice percipiendi, ipsa mensa, vel Ecclesia, Monasterium, Conventus, Capitulum, et pius locus ante requisitionem ipsam erat, nisi justa causa eos excusaverit, de qua constet infra dies decem post ipsam requisitionem Dioecesani, legitime ex nunc excommunicationis vinculo decrevimus innodatos.</p>
                    <p>Ad praedictorum namque cognitionem, correctionem, et poenarum executionem statuimus, ex officio posse procedi de plano, et sine strepitu ordinis judiciarii et figura per quoscumque Judices competentes.</p>
                </div>
                <div>
                    <head>Capitulum 12</head>
                    <p>(12) QUamquam ad conjuratorum, et conspiratorum nequitiam reprimendam multa per Canones sint provisa; ipsorum tamen versutia nos cogit diversa remedia adhibere contra illorum callida figmenta, quae conantur quotidie invenire.</p>
                    <p>Ea propter constitutione praesenti statuentes irrefragabiliter prohibemus, quod aliqua persona Ecclesiastica vel Secularis, aut universitas, sive collegium, aut quivis nostrae Mediolanensis Civitatis, aut Dioecesis, sive Provinciae conjurationem, aspirationem, colligationem, juramentum, seu obligationem, aut consilium, vel tractatum facere vel inire praesumat in exterminium, vel persecutionem, seu jacturam, vel mortem, aut expulsionem, captionem, vel derobationem, seu quietis vel status subversionem Antistitis proprii, vel Pastoris, aut quomodolibet consentire, vel operam dare, quod insultus fiat in eum, vel a Sede, seu Civitate propria temere expellatur, vel quidquam fiat, aut ordinetur, seu dicatur, propter quod Pastor ipse habeat formidare in civitate ipsa, vel sua Dioecesi, ubi voluerit cum suis familiaribus residere, et jurisdictione sua uti libere, et officio pastorali, vel propter quod etiam Officiales ejus, sive Vicarii, Vicariatum, et Officialitatem eis commissos non possint libere exercere, et quod communitas aliqua, seu universitas, consilium, vel commune cujuscumque Civitatis nostrae Provinciae, sive Mediolanensis, aut Dioecesis ejusdem, non permittat quicquam dici vel fieri, nec patiatur per aliquos de ipsa universitate seu Civitate, vel Dioecesi, vel ejus Rectorem, seu Majores, nec dicat vel faciat, per se ipsam, propter quod ejus Antistites, aut Archipraesul non possint in ea Civitate et Dioecesi, sive Sede propria residere secure, et ipse, et sui Officiales hac jurisdictione et officio uti libere, et in totum; singulares vero personas contra haec attentantes in aliquo praemissorum, si Clerici fuerint, aut Ecclesiasticae personae, ex nunc in his scriptis excommunicationis vinculo innodamus, et beneficiis Ecclesiasticis, quae intra nostram Provinciam obtinuerint, privamus perpetuo, aliis libere conferendis, ipsosque inhabiles reddimus ad quaevis beneficia Ecclesiastica obtinenda; si vero Laici fuerint, eosdem excommunicationis vinculo decrevimus subjacere, ipsosque in obitu privantes ex nunc Ecclesiastica sepultura, et Clericos, qui sepulturae talium interfuerint, suspendimus a Divinis, ipsorum familiis, seu familiaribus, dicta excommunicatione durante, participatione Divinorum, et Sacramentorum interdicentes in poenam hujusmodi damnatorum:</p>
                    <p>Civitatem autem, ejusque suburbia, et singulares personas de ipsa Civitate et suburbiis, quae per tres menses permiserint, aut passa fuerint Antistitem proprium exulare extra illam propter timorem, vel metum, seu minas aliquorum, vel alicujus de ipsa Civitate, vel Dioecesi, aut aliquorum residentium in eadem, ipsum Antistitem non revocaverint, ac sibi plene non caverint, aut providerint, de ipsius et suorum familiarium securitate, et indemnitate personarum et rerum, ac procuraverint cum effectu, ut in ipsa Civitate et Dioecesi, ut sibi placuerit, possit morari libere et secure, et suum Officium exercere, et uti libere bonis suis, et omnes Vicarii et Procuratores in Civitate ipsa libere manere et secure, et sua Officia plene exercere, et per ipsam Dioecesim, ubi eis expedierit, postquam iste Antistes de ista Civitate sic exierit, et per suas litteras, sive Nuncios in aliquibus Ecclesiis ipsius Civitatis vel Dioecesis seu Civitatum circumadjacentium aliquarum, vel per se ipsum, mensibus praedictis elapsis, publice protestatus fuerit, seu insinuari fecerit, et proponi, quod in Civitate propria non audebat morari secure, nisi aliter sibi caveatur, ex nunc generaliter supponimus Ecclesiastico interdicto, usque ad satisfactionem condignam inviolabiliter observando.</p>
                    <p>Supradictas vero sententias et prolationes excommunicationum, interdicti statuimus et ordinamus per omnes Civitates, et Dioeceses nostrae Provinciae saepissime et in pluribus Ecclesiis publicari per quoslibet Episcopos, ipsorumque Officiales aut ex parte ipsorum, et per quoscumque Clericos et Praelatos, qui super haec ex parte ipsius Antistitis fuerint requisiti.</p>
                    <p>Inobedientes quoque ac rebelles super his ab ingressu Ecclesiae suspendimus in his scriptis.</p>
                    <p>Illos quoque, qui postquam excommunicati propter praemissorum aliquod fuerint publice nunciati, distulerint ultra annum ipsi Antistiti satisfacere de excessu, et absolutionem etiam obtinere, suspectos judicamus de haeretica pravitate, et tamquam contra [3] suspectos de haeresi ipso anno elapso fore per Ecclesiam procedendum: et si praedicta Civitas, sive universitas per annum in ipso scelere duxerit persistendum, omnes Clerici et Religiosi cujuscumque Ordinis, vel dignitatis, seu conditionis existant, in detestationem tanti facinoris completo dicto anno infra duos menses proximos post dictum annum exeant, sive egrediantur de eadem Civitate, et ejus districtu, et Dioecesi, illuc, usque ad satisfactionem condignam, nullatenus reversuri; alioquin ipso facto singuli praedicti Clerici, et Religiosi sententiam excommunicationis incurrant, nisi per Antistitem ipsum fuerit eis terminus prorogatus.</p>
                    <p>Ad praemissorum quoque cognitionem, discussionem, et examinationem, de plano sine strepitu et figura judicii procedi posse decernimus per Dioecesanum proprium, et quemlibet Judicem competentem, praesenti Concilio approbante.</p>
                </div>
                <div>
                    <head>Capitulum 13</head>
                    <p>(13) SAEpe contingit, quod aliqui calliditate utentes Clericos et personas Ecclesiasticas detentas per eos, vel ipsorum consilio vel mandato inficiatur se illos minime detinere, aut capi illos fecisse, vel bona, seu res Ecclesiasticas, quibus Clericum spoliarunt, se asserunt minime habuisse, cum super ipsorum Clericorum relaxatione, aut eorum restitutione per Judicem Ecclesiasticum admonentur; propter quod plerumque facti probatione deficiente de suo dolo, et inficiatione videntur commodum reportare:</p>
                    <p>Ea propter ad hujusmodi malitias refrenandas statuimus, et firmamus, quod contra quoslibet Judices, et Rectores, ac personas quascumque tam Ecclesiasticas, quam seculares inficiantes se ipsos Clericos, et personas Ecclesiasticas ullatenus detinere, seu cepisse, vel res ipsas Ecclesiasticas minime habuisse, postquam haec ab eis per Judicem Ecclesiasticum requirantur, aut damnum attulerint Ecclesiis, seu Clericis super ipsius emendatione requisiti, vel injuriam minime intulisse, per Curiam Ecclesiasticam, et per censuram Ecclesiasticam procedatur, ac si convicti et confessi essent super his, quae inficiantur coram Judice competenti, si praestare voluerint sine dilatione ad arbitrium Ecclesiasticae Curiae solemniter et publice juramentum, quod Clericum illum, et personam Ecclesiasticam, aut rem Ecclesiae, seu Clerici super cujus relaxatione, seu restitutione admonentur aut impetuntur, quod in suam fortiam non habent, nec habuerunt, et quod restituendi aliquam facultatem, seu quod damnum vel injuriam super qua impetuntur, per se, vel per alium nullatenus intulerunt, ipsoque juramento nequaquam obstante possit contra ipsum, et alium, qui Clericum et praedicta bona detinere dicatur, procedi per Ecclesiasticum Judicem, ac si ipsius juramentum praestitum non fuisset.</p>
                </div>
                <div>
                    <head>Capitulum 14</head>
                    <p>(14) QUanto excommunicationis vinculo innodati per plures Clericos nunciantur, et maxime in locis, quibus degunt vel traxerunt originem, tanto majori rubore confusi ad satisfactionem facilius inducuntur.</p>
                    <p>Quapropter in praesenti Concilio inviolabiliter ordinamus, quod cujuslibet civitatis Antistes ejusque Vicarius nostrae Mediolanensis Provinciae per litteras excommunicantis Pontificis, sive Dioecesani, excommunicatae personae aut officiales ejusdem super hoc humiliter requisitus omnes, et singulas personas excommunicationis vinculo innodatas et terras suppositas interdicto per sententiam vel constitutionem Praesulis ipsius, aut Vicarii requirentis seu Provincialis Concilii juxta ipsius requisitionem per Ecclesias propriae Civitatis et Dioecesis saepissime denunciari faciat excommunicatas personas, et terras, vel loca interdicto fore suppositas per ipsum requirentem, sive constitutionem, ubi magis viderit expedire, super quibus denunciandis excommunicatis et interdictis fuerit per ipsum excommunicatoris vel Judicis nunciandorum litteras requisitus in proprios subditos non obedientes ejus monitionibus super haec censuram Ecclesiasticam exercendo, et quod cessari faciat a Divinis in illa Ecclesia et Parochia Civitatis propriae vel Dioecesis, quamdiu ibi moram contraxerint illi excommunicati vel interdicti, de quibus denunciandis contigerit sibi scribi, si super hoc fuerit requisitus.</p>
                    <p>Antistitem vero haec recusantem ab ingressu Ecclesiae, durante inobedientia sua, ejusque officialem in his tepidum et remissum a Divinis Officiis suspendimus in his scriptis.</p>
                    <p>Quaslibet vero personas cujuscumque conditionis extiterint tam Ecclesiasticas, quam seculares, quae impedierint vel prohibuerint minis, terroribus, vel aliquo alio modo illas personas excommunicatas publice nunciari fore loca alicui supposita Ecclesiastico interdicto, de quibus denunciandis, excommunicatis, vel interdictis per litteras alicujus Antistitis, vel Vicarii ejus mandari contigerit, aut ipsis excommunicatoribus vel denunciatoribus seu excommunicationes ipsas, vel interdictum servantibus in personis vel rebus, aut in consanguineos vel amicos illorum propter haec injurias vel damna et molestias irrogaverint, vel consenserint irrogari, excommunicationis vinculo decernimus subjacere, a qua nullatenus absolvantur, nisi satisfecerint de tanta audacia et excessu, vel cautionem idoneam de satisfaciendo praestiterint juxta ipsius excommunicatoris arbitrium, nec tradantur Ecclesiasticae sepulturae, de qua satisfactione, et acquisitione, seu cautione apparere volumus publicum instrumentum ante absolutionem aut sepulturam ipsorum excommunicatorum hujusmodi praestandum.</p>
                    <p>Illosque Clericos et Praelatos Civitatis, et Dioecesis, vel Provinciae Mediolanensis, qui plures et per diversa dierum intervalla admoniti vel legitime requisiti per litteras patentes, vel Nuncios publicos et juratos proprii Dioecesani, vel ejus Vicarii denunciare ex parte ipsius juxta requisitiones ejusdem excommunicatas personas illas, super quarum denunciatione, ut praemittitur, admoniti fuerint, excommunicationis vinculo decernimus subjacere.</p>
                    <p>Ad praemissorum quoque cognitionem, et poenarum executionem decernimus ex officio Judicum mero posse procedi de plano et sine strepitu ordinis judiciarii et figura.</p>
                </div>
                <div>
                    <head>Capitulum 15</head>
                    <p>(15) QUoniam contemnere Petri claves, et excommunicationes diutius sustinere non caret scrupulo haereticae pravitatis, sanctione praesenti salubriter providemus ad hanc pertinaciam extirpandam, quae intra nostram Provinciam Mediolanensem plurimum inolevit, quod de cetero nulla Ecclesiastica vel secularis persona per annum unum excommunicationem majorem praesumat pertinaciter sustinere, quamlibet vero personam Ecclesiasticam, quae per annum, postquam per Ecclesias aliquas, seu Ecclesiam excommunicata fuerit publice nunciata, excommunicationem latam in eam per ejus ordinarium Judicem, quae non fuerit legitima appellatione suspensa animo sustinuerit pertinaci, ipsam excommunicationem et publicationem protinus non ignorans, omnibus beneficiis Ecclesiasticis, quae intra ipsam pronunciationem obtinuerit, spolietur, aliis libere conferendis: laicum vero, ut de persona Ecclesiastica praemisimus, ipsam excommunicationis sententiam ultra annum a die publicationis ejusdem pertinaciter sustinentem, decernimus fore suspectum de haeretica pravitate, et tamquam contra suspectum de haeresi contra eum debere procedi per Ecclesiasticum Judicem, et contra praedictas personas invocandum esse auxilium brachii secularis, ut eis per illud deputetur exilium, vel poena corporalis, vel pecuniaria, citra sanguinis effusionem vel necem, per secularem Judicem infligatur juxta Ecclesiastici Judicis jussionem, et si ad id faciendum Judex ipse, vel Rector secularis inobediens fuerit vel rebellis, legitime requisitus, ex nunc decernimus ipso facto excommunicationis vinculo innodatum, ipsumque Judicem seu Rectorem secularem; illum etiam Clericum et Praelatum, qui suspensus non perpetuo, sed ad tempus, vel usque ad satisfactionem condignam a beneficio Ecclesiastico, seu administratione, vel fructuum perceptione per suum Dioecesanum Antistitem, vel ejus Vicarium, sine alicujus constitutionis ejusdem, vel Provincialis auctoritate se ad illam sive illud ingesserit quovismodo, illa suspensione durante, ex nunc in libras decem Papienses in usus pios convertendas, Dioecesani proprii Curiae condemnamus.</p>
                    <p>Quam si solvere contempserit, requisitus legitime per eumdem, sive ipsius Vicarium generalem, excommunicationis vinculo innodamus, a qua, nisi solverit et satisfecerit de contemptu, nullatenus absolvatur, ad praedictorum namque cognitionem et executionem statuimus posse procedi sine strepitu et figura ordinis judiciarii per Ecclesiasticam Curiam ex officio suo mero.</p>
                </div>
                <div>
                    <head>Capitulum 16</head>
                    <p>(16) PLerumque Clericorum et personarum Ecclesiasticarum nostrae Mediolanensis Provinciae, Civitatis, et Dioecesis, prout fore novimus manifestum, in delatione armorum assidue et publice contra monitiones generales, et constitutiones canonicas, et etiam Synodales in aliorum scandalum delectantur, nulla super haec petita licentia vel obtenta, et in comitiva seu caterva habenda quasi assidue armatorum ad innocentes plurimos opprimendos; aliqui vero tam Clerici, quam laici in Praelatos proprios et Officiales Antistitis proprii et Pastoris manus injicere gloriantur, et insultum cum armis facere in eosdem.</p>
                    <p>Volentes igitur sic effrenatis, sic assiduis temeritatibus obviare, quaslibet personas Ecclesiasticas, quae publice arma detulerint, super haec monitae nominatim, specialiter et expresse, aut prohibitae per Antistitem proprium, vel ejus Vicarium, vel alium super haec jurisdictionem habentem contra ipsam monitionem et prohibitionem specialem secum catervam duxerint armatam, monitione hujusmodi vilipensa, seu tales sibi associaverint, ex nunc excommunicationis vinculo innodamus, et si excommunicati super haec legitime moniti de ipsa excommunicatione infra terminum eis praefixum satisfacere contempserint, et absolutionem etiam cum instantia petere, omni beneficio Ecclesiastico, quod infra nostram Provinciam, Civitatem, et Dioecesim obtinuerint, privamus perpetuo, alii libere conferendo; Et nihilominus pro tanto excessu usque ad satisfactionem condignam fore sub fida custodia decernimus detinendos.</p>
                    <p>Dioecesani quoque et eorum Vicesgerentes in licentia exhibenda super armis portandis, cum urgentem causam viderint, se exhibeant liberales, quoslibet vero tam laicos, quam Clericos nostrae Provinciae, Civitatis, et Dioecesis, qui in proprium Praelatum, aut Vicarium aliquem Archipraesulis, sive Antistitis alicujus cum armis et fustibus manus injecerit violentas facto, consilio, vel mandato, aut insultum per se vel per alium fecerint in eumdem, vel insidiam posuerint, praedictorum aliquod attentando, ex nunc in his scriptis excommunicationis vinculo innodamus, et, si Clerici fuerint, ipsos decernimus fore privandos omnibus beneficiis Ecclesiasticis, quae intra nostram Provinciam obtinent, seu etiam obtinebunt, ac decernentes per longum Episcopus eos gravari, carceri mancipari.</p>
                    <p>Si autem extiterint laici, praeter excommunicationem praedictam, omnibus feudis et honoribus ecclesiasticis, et emolumentis eosdem in poenam eorum decernimus perpetuo fore privatos, et si universitas, seu praesidentes eisdem, vel Rector, sive Dominus Civitatis, vel loci, in cujus Civitate, vel districtu, seu territorio praedictorum aliquod fuit perpetratum, requisiti et moniti legitime per ipsum Antistitem, vel ejus Vicarium, seu Nuncios, vel litteras ejus, usque ad satisfactionem condignam transgressores hujusmodi cogere contempserint, aut procedere contra eos tam Clericos in hac parte, in vocato in hoc auxilio brachii saecularis, quam laicos juxta requisitionem Antistitis proprii, vel ejus Officialis, ex nunc elapso termino, seu terminis eisdem indultis ad facienda praedicta, Civitatem ipsam, ac locum, et suburbia Ecclesiastico supponimus interdicto, quod quidem interdictum, seu ipsam Civitatem sic fore suppositam interdicto praedicto ex causa praedicta, auctoritate praesentis Concilii, coram personis authenticis publice protestetur, et nunciari vel publicari facere Antistes proprius sine dilatione, vel ejus Vicarius teneatur, cujus interdicti effectum usque ad protestationem et publicationem, seu nunciationem praedictam, ac ipsum interdictum fore suspensos, et fore interim in suspenso, quod immediate post eamdem publicationem et protestationem inviolabiliter decernimus observandum.</p>
                </div>
                <div>
                    <head>Capitulum 17</head>
                    <p>(17) MAgistra rerum efficax experientia manifestat, quod laici praesentes in electionum tractatu non permittunt eligentes plerumque habere liberum arbitrium eligendi, et eis incutientes timores inducunt ipsos ad eligendum personas, quas alias nullatenus nominarent.</p>
                    <p>Quapropter, ut morbus iste tepescat, et impressiones hujusmodi evitentur, praesenti decreto salubriter ordinamus, quod, cum electio de aliquo Praelato alicujus Ecclesiae regularis vel saecularis, seu Monasterii, vel alterius pii loci Civitatis, vel Dioecesis, aut Provinciae Mediolanensis debuerit celebrari, illi, ad quos spectat, die et hora ad eligendum praefixis, ad tractandum de electione, et ad eam celebrandam conveniant in aliquem locum ad haec idoneum, et ante ipsum tractatum, et antequam ad haec conveniant, omnes laicos de ipso loco, ejusque clausura licentient et expellant, et januis clausis, sive ostiis ipsius loci, nullis laicis praesentibus vel existentibus intra locum ipsum, uno vel duobus Notariis et testibus necessariis non suspectis duntaxat exceptis pro scripturis conficiendis, ad tractatum ipsum, et ad electionem procedant legitime, et non ante aliis laicis non existentibus in eodem loco, ubi maxime electio celebratur: electionem vero, quae aliter celebrari contigerit, ex nunc decernimus nullam esse, et illos ex eligentibus in tota ipsa vacatione ab eligendi potestate suspensos, ad quorum instantiam electionis tempore, seu paulo ante laici ipsi devenerint ad minas aliquas alicui inferendas; ex electione quippe aliqua jus aliquod electo decernimus non acquiri, pro quo eligendo, dummodo non in fraudem, scilicet ut ipsius eligendi electio vitietur, alicui vel aliquibus minae, vel terrores, seu injuriae fuerint irrogatae, vel pro quo eligendo armatorum multitudo, electionis tempore, accesserint ad locum, cui debet de Praelato idoneo provideri ad terrorem incutiendum illis, ad quos electio pertinebit, aut propter quem eligendum ejus agnati, vel amici minas intulerint eligentium consanguineis vel propinquis, laicos vero se electionum tractatibus immiscentes contra praemissa, vel aliquod praemissorum, excommunicationis sententia innodamus, et ad praemissorum omnium cognitionem, et discussionem decernimus sine strepitu et figura judicii de plano posse procedi, et de his fidem facere praesumptiones legitimas, seu probabiles conjecturas: hanc etiam constitutionem ad omnes electiones, postulationes, et provisiones a personis Ecclesiasticis faciendas extendimus, et locum volumus sibi per omnia vendicare.</p>
                </div>
                <div>
                    <head>Capitulum 18</head>
                    <p>(18) PRaesentis constitutionis auctoritate firmamus, quod nulla universitas saecularis, vel Ecclesiastica, sive persona aliqua saecularis quemquam Clericum, sive personam Ecclesiasticam gaudere debentem privilegio Ecclesiastico, aut etiam Clericali, accuset vel denunciet seu notificet de aliquo crimine vel excessu, aut inquiri procuret, seu conveniat, vel conventum retineat super aliquo facto seu causa in Curia seculari, causa reconventionis a jure permissae dumtaxat excepta, singulares vero personae contra haec attentantes in aliqua sui parte, si monitae non destiterint et satisfecerint, excommunicentur; universitas vero, et loca ipsarum supponantur Ecclesiastico interdicto, et contra ipsorum familias, si expedierit, procedatur ad ingressum prohibendum.</p>
                    <p>Quae quidem excommunicatio vel interdictum minime relaxentur, postquam fuerint publicatae, nisi prius tam parti quam Judici et Ecclesiae de expensis, et ceteris fuerit integre satisfactum.</p>
                    <p>Rectores vero et Judices saeculares, si moniti legitime per Ecclesiasticum Judicem, et per intervalla non destiterint a processu, et ipsum non fecerint cancellari; ex nunc decernimus excommunicationis vinculo subjacere.</p>
                </div>
                <div>
                    <head>Capitulum 19</head>
                    <p>(19) ENormia crimina sunt poenis gravioribus ferienda; ea propter constitutione praesenti sub ostentatione divini judicii prohibemus, super haec admonitionem generalem publicam, et peremptoriam in praesenti nostro Provinciali Concilio facientes, quod aliqui, sive quisquam intra nostram Provinciam, Civitatem, vel Dioecesim, sponte homicidium facto, aut consilio, vel mandato, vel suggestione perpetrare de cetero non praesumat, aut malitiose in damnum cujusquam ignem apponere per se, vel per alium in alterius messes, Ecclesias, seu domum, seu dolose incendium committere, vel arsuram, aut Ecclesiam aliquam, sive ejus ostia, seu muros rumpere violenter, vel in ea sacrilegium perpetrare, seu depraedationem violentam facere, vel rapinam, aut permanere publice in adulterio, vel incestu, sive cum muliere professa regularem observantiam rem carnalem committere inhonestam, vel scienter in aliqua causa, sive in alterius praejudicium falsum testimonium proferre, vel falsum in Judicio in damnum cujusque scienter facere vel procurare, seu suadere, vel consulere fieri Sacramentum, aut falsum conficere vel confici facere instrumentum aut sigillum alienum falsare, sive litteras, vel falsari facere in dispendium alicujus, sive scienter falsis instrumentis uti in alterius damnum, sive litteris vel sigillis, vel quicquam dare alicui ad comedendum, bibendum, vel potandum, aut quicquam aliud operari, propter quod non debeat concipi soboles, aut nasci, sive abortivum fieri, aut incantationes, sacrilegia, auguria, vel maleficia, quae facturae, sive praestigiae vulgariter appellantur, vel invocationes daemonum pro futuris vel jam commissis aliquibus praesciendis; contrafacientes in aliquo praemissorum ex nunc in his scriptis excommunicationis vinculo innodamus, necnon executores, seu fideicommissariorum decedentium, et ipsorum haeredes, qui ultra mensem post terminum sive terminos ab ipsis decedentibus constitutos, vel post obitum defunctorum intra menses novem, ubi terminus non fuerit a decedente appositus, distulerint solvere legata, vel judicata per ipsos decedentes ad pias causas, sive ad opera pietatis, vel consignare, ac solvere poenitentiariis aut officialibus super haec per singulos Antistites in suis Civitatibus nostrae Provinciae deputatis, vel in posterum deputandis ea, quae pro male ablatis, incertis, vel ipsorum restitutione legari seu relinqui contigerit in futurum, vel hactenus sunt legata, a die publicationis praesentis intra legatis ipsis novem mensibus numerandis.</p>
                    <p>Decernentes, quod ipsorum executorum ultra dictum tempus negligentium et haeredum defectus et negligentia in solvendis, et distribuendis praedictis, per ipsos Antistites suppleantur.</p>
                    <p>Nihilominus contra ipsos fideicommissarios, et haeredes, et ipsos Pontifices, et eorum officiales, ut praedicta solvantur compulsione omnimoda adhibenda, cum invocatione, si opus fuerit, brachii secularis.</p>
                    <p>Statuimus quoque in praemissis, et ad cognitionem et agnitionem praedictorum posse procedi sine strepitu et figura judiciarii ordinis ex officio mero per singulos Pontifices, et Vicarios eorumdem: sub excommunicationis poena mandantes constitutionem praesentem, seu ejus substantiam, et effectum per Parochiales Ecclesias Civitatis nostrae, Provinciae, et Dioecesis in locis populosis ab ipsarum Praelatis et Rectoribus singulis annis coram suis Parochianis pluries publicari.</p>
                </div>
                <div>
                    <head>Capitulum 20</head>
                    <p>(20) INdemnitatibus tam Mediolanensis Ecclesiae et Archiepiscopalis mensae, quam aliarum Ecclesiarum Cathedralium, et Episcopalium, et aliarum Ecclesiarum, Monasteriorum, et aliorum piorum locorum, mensarum Mediolanensis provinciae, illarumque [4] bonorum et jurium providere volentes, praesentis approbatione Concilii statuimus, et mandamus, quod nulla Universitas, Communitas, et Collegium Secularis vel Ecclesiastica, aliquam Villam, Communitatem, Castrum, Burgum, Terram, vel Locum, ipsi Archiepiscopatui, vel alicui Antistiti, vel alicui Ecclesiae, Monasterio, sive loco pio provinciae praedictae, quoad jurisdictionem Episcopalem, vel honorem, et districtum subjectam, vel suppositam quovis modo, aut ejus subditos, vel praedictorum locorum, vel fideles, seu districtuales, vel in cujus subjectione, vel quasi possessione existat, rebellare, vel subtrahere a subjectione vel obedientia consueta quovis modo praesumat, aut juribus Archiepiscopalibus, vel Pontificalibus, seu alicui ex praelibatis Ecclesiis, sive mensis in juribus quovis modo, quoad proprietatem vel possessionem pertinentibus in tali Terra, Loco, Castro, vel Villa ad aliquem ex eisdem per se, vel per alios in aliquo derogare publice vel occulte, aut molestiam irrogare, seu novitates aliquas vel statuta, ordinamenta, praecepta, vel mandata facere, vel fieri consentire in praejudicium ipsius Archiepiscopalis mensae, vel alterius praedictorum, seu jurium, aut consuetudinum, aut possessionum illarum, sive dare directe vel indirecte, publice vel occulte auxilium, consilium, vel favorem; singulares vero personas contra haec attentantes tam Clericorum, quam Laicorum in aliqua sui parte exnunc excommunicationis vinculo innodamus; et, si Clerici fuerint, omnibus beneficiis, bonis, dignitatibus, et juribus Ecclesiasticis, quae obtinuerint infra nostram provinciam, decernimus perpetuo fore privandos, aliis libere conferendis.</p>
                    <p>Si vero Laici fuerint, omnibus feudis, jure patrimoniatus, juribus, et honoribus, quae ab Ecclesiis obtinuerint, privamus perpetuo, ad ipsas Ecclesias, a quibus illa obtinebant, libere devolvendis, vel per eas aliis conferendis, ipsosque, nisi prius satisfecerint, privamus Ecclesiastica sepultura; si autem universitates fuerint facientes contra praedicta in aliquo praemissorum, vel major pars ipsarum universitatum, seu Rectores illarum, ex nunc loca et terras illarum decernimus subjacere Ecclesiastico interdicto, quod interdictum plenum decernimus sortiri effectum, et inviolabiliter observandum, quam cito Archiepiscopali mensae praesidens, vel antistes alius, ad quem praedicta pertinent per suas patentes litteras fuerit publice protestatus, et publicari fecerit seu nunciari per alias Ecclesias publice civitatem, terram, seu locum ex causis praedictis, vel ipsarum altera, ex vigore decreti praesentis fore suppositam Ecclesiastico interdicto, et esse inviolabiliter observandum: ante vero, et usque ad publicationem et protestationem praedictas ipsum interdictum quoad effectum suspensum esse decernimus, et manere totaliter in suspenso.</p>
                    <p>Ad praemissorum autem cognitionem et definitionem procedi volumus contra praedictos sine strepitu judicii, et figura.</p>
                </div>
                <div>
                    <head>Capitulum 21</head>
                    <p>(21) APpellationes etiam aliquas et causas legitimas continentes ab alicujus Judicis, Officialis Ecclesiastici, vel Praelati mandato, sententia, vel processu quisque per se, vel per alium, non interponant clandestine vel latenter, sed appellare desiderans, Judicem requirat instanter, loco et tempore competenti procurans pro juribus, quod ad eum copia appellationis perveniat, vel ad ejus familiares, ubi Judicis vel Praelati copia haberi nequiverit, quibus ipsam appellationem tradet in scriptis.</p>
                    <p>Notarius vero, qui a positione ipsius appellationis debuerit conficere instrumentum, responsionem, quam ad illam Judex ipse, vel Praelatus fecerit, immediate scribere teneatur post ipsam appellationem, et scribat ante appositionem signi sui, ita quod ipsius Notarii signum sit post ipsam responsionem, et non ante in instrumento de ipsa appellatione [5] conficiendo per eum, si super haec jussus fuerit ab ipso Judice vel Praelato.</p>
                    <p>Notarium vero haec recusantem, vel non observantem, et interponentes appellationes, eisque dantes super his expressum consilium, vel favorem contra praemissa, necnon citationes latenter vel clandestine, seu fraudulenter fieri procurantes, ut non possint ad citandi notitiam pervenire in praejudicium aliquorum, in his scriptis excommunicationis vinculo innodamus.</p>
                    <p>Instrumenta contra haec contenta et citationes decernentes penitus non valere.</p>
                </div>
                <div>
                    <head>Capitulum 22</head>
                    <p>(22) IN plerisque Religiosis domibus, sive locis abolendae consuetudinis perversitas inolevit, ut degentes in eis vix quater in anno conveniant ad Capitulum ad suscipiendas pro culpis et excessibus secundum regularem observantiam disciplinas.</p>
                    <p>Ea propter praesenti constitutione statuimus, quod cujuslibet Monasterii domus, et Ecclesiae Regularis Collegiatae Praelatus personaliter per se ipsum, aut per alium cum suis Fratribus et conventu, et ipsi cum eo, et quaelibet Abbatissa, Priorissa, vel Ministra loci Religiosi, ubi Abbatissa non fuerit, cum suis Monialibus et Sororibus, bis ad minus in septimana, tempore Quadragesimae, et Adventus, reliquo vero tempore, saltem semel in hebdomada, pro culpis et excessibus Capitulum in loco debito celebrare studeant conventualiter, et tenere, in quo revelatio, et discussio juxta Regulam fiat excessuum et culparum, et disciplinarum impositio pro eisdem, in quo Praelatus seu Tenens vices loco ejus disciplinas imponat, et non alibi, ac poenitentias salutares in illis imponendis modum debitum non excedens; illi vero, vel illae, quibus ibi disciplinae hujusmodi imponentur, eas sine murmuratione suscipiant, et devote adimpleant, alioquin eis disciplinae hujusmodi duplicentur, et, si ipsas omnino suscipere vel adimplere contempserint, Antistiti proprio, vel ejus Vicario talium pertinacia ex parte ipsius Praelati, vel Praelatae, quam citius esse poterit, nuncietur.</p>
                    <p>Praelatos namque Regulares, et Praelatas nostrae Provinciae in his in aliqua sui parte saepius excedentes, vel tepidos, vel remissos, contra eos, tamquam contra negligentes in officio suo, per ipsum Antistitem, vel ejus Curiam decernimus, et contra subditos delinquentes in praemissis, tamquam contra inobedientes et protervos fore acriter procedendum.</p>
                    <p>Et nihilominus eos sic permanentes usque ad satisfactionem condignam ad aliquos communes tractatus sui Capituli, vel conventus, sicut electiones, receptiones et similia, tam spiritualium, quam temporalium decernimus minime admittendos, et voces eorum interim dormitare.</p>
                </div>
                <div>
                    <head>Capitulum 23</head>
                    <p>(23) COnsiderantes, quod plerique manus extendunt minus licite ad ea, quae non pertinent ad eosdem, suae potestatis terminis non contenti, statuimus et sancimus in praesenti Concilio super haec, personas quascumque Religiosas Ecclesiasticas, et etiam Laicales publice et peremptorie admonentes, quod de cetero aliqua male ablata incerta, de quibus ignoratur, vel ignorabitur, quibus sit restitutio facienda, per se vel alios non distribuant, vel dispensent, sive mandent vel procurent, vel consentiant per aliquem dispensari, aut illa sibi approprient, vel usurpent, sive pro ipsorum male ablatorum restitutione legata sint hactenus, vel in posterum relinquentur, absque Archiepiscopalis, vel Antistitis proprii, seu ejus Vicarii in spiritualibus, aut alterius super haec per ipsum Antistitem deputati expressa licentia, et consensu.</p>
                    <p>Clericos vero Religiosos, et Seculares, qui excesserint in praemissis, ab ingressu Ecclesiarum et celebratione Missarum suspendimus in his scriptis.</p>
                    <p>Laicos vero, qui contra haec excesserint, usque ad satisfactionem condignam decernimus non admittendos ad Ecclesiastica Sacramenta, nec ad auditionem seu participationem etiam Divinorum.</p>
                </div>
                <div>
                    <head>Capitulum 24</head>
                    <p>(24) USurarum voraginem utriusque testamenti pagina reprobatam, infra totam nostram Provinciam, Civitatem, et Dioecesim deprimere cupientes, decernimus, et declaramus constitutione praesenti, omnes et singulos usurarios manifestos, quousque de usuris, prout patiuntur facultates eorum, plenarie satisfecerint, vel de satisfaciendo pro suarum juribus facultatum idoneam praestiterint cautionem, fore privatos communione Altaris et Ecclesiastica sepultura, et ipsorum oblationes recipi non debere, ipsosque non debere absolvi per aliquem, et testamenta, quae fecerint, non valere, sed esse irrita ipso jure; omnes etiam Religiosos et alios Clericos, qui hujusmodi usurariis communionem Altaris, idest Corpus vel Sanguinem Christi tradiderint, aut eorum oblationes receperint, seu eos ad Ecclesiasticam admiserint sepulturam, fore suspensos ab executione officii proprii Ecclesiastici, donec satisfecerint juxta Dioecesani proprii arbitrium.</p>
                    <p>Decernimus quoque poenae hujusmodi subjacere omnes Religiosos, et Clericos, qui tales usurarios absolverint, aut ad Altaris communionem admiserint sive testamentis, aut sepulturae interfuerint eorumdem, aut eos receperint ad eamdem, satisfactione plenaria non praemissa, vel non praestita de satisfaciendo idonea cautione: Tabelliones etiam de mutuis et contractibus usurariis vel in fraudem usurarum initis instrumenta conficientes scienter, eisdem, quibus usurarii, poenis subjaceant ipso facto.</p>
                    <p>Ceterum in recipiendo ab usurariis poenitentibus, de restituendis usuris cautione praedicta, hanc statuimus formam haberi, et observari cautelam, ut ante omnia per confessionem usurarii, vel librum seu libros rationum ejus, aut per testes sive instrumenta, vel aliquo alio modo fiat certa et manifesta, si poterit, receptarum quantitas usurarum, non earum tantum, quae ab incertis, sed etiam, quae a certis personis, vel [6] universitatibus sunt extortae; Si vero id non sit bene possibile, arbitretur et moderetur quantitatem hujusmodi, ac etiam taxet ille, qui ex vigore praesentis constitutionis receperit hujusmodi cautionem, secundum rectam conscientiam, ex fama, seu vicinorum testimoniis, aut ex conjecturis aliis verisimilibus informandam, quo facto promittat solemniter, et jureti usurarius in manus ejus, qui, ut praemittitur, hanc receperit cautionem nomine Curiae Archiepiscopalis, seu Episcopalis, intra cujus limites usurarius ipse degit, ut vice et nomine omnium, quorum intersit vel intererit, quod ipse usurarius, si poterit per ipsum commode, vel per alium, seu alios, et in praesentia Vicarii et Officialis dictae Curiae ad haec deputati vel deputandi, aut alibi de expressa tantum licentia dictae Curiae sine difficultate qualibet de usuris a se receptis, et ab alio ejus nomine et a patre suo, ceterisque personis, quarum haereditas ad ipsum pervenit, et de aliis male ablatis, et illicite acquisitis, usque ad quantitatem ipsam taxatam et existimatam, et etiam majorem, si de majori constiterit, satisfaciet his, a quibus usurae hujusmodi sint extortae, et alia illicite acquisita, aut eorum haeredibus si poterunt requiri, et quod residuum taxatae quantitatis, et aliorum male ablatorum et illicite acquisitorum per eos, de quibus non constabit, cui restitutio sit facienda, vel non inveniantur personae aut haeredes eorum, quibus deberet restitui, libere consignabit dicto Vicario, seu Officiali, pauperibus erogandum juxta beneplacitum dictae Curiae sine strepitu judicii et figura, et quod nihil dicet, proponet, allegabit, vel faciet per se, vel per alium, propter quod ipsius Curiae processus sententiae, vel praecepta impediantur, vel quomodolibet retardentur circa usurarum ipsarum, et illicite acquisitorum, speciali pacto se, et suos haeredes, et bona sua obligans ad praedicta firmiter observanda, et expresse renuntians specialiter, et generaliter omnibus exceptionibus, et juribus, et defensionibus, secundum voluntatem, et expressionem recipientis hujusmodi cautionem, et pro his attendendis et restitutione, ac assignatione, ut praemittitur, faciendis obliget omnia sua bona recipienti cautionem nomine dictae Curiae, et ille se constituat precario nomine a dicta Curia possidere omnimodam libertatem, et potestatem, concedens ipsi Curiae, et recipienti cautionem eamdem pro ea apprehendendi, distrahendi, et alienandi de ipsis bonis libere et impune, auctoritate propria, et non obstante contradictione cujusque, quicquid et in quantum, et ubi voluerit ipsa Curia usque ad integram restitutionem, et satisfactionem praedictorum, et eorum occasione.</p>
                    <p>Renunciet etiam ipse usurarius, et remittat usuras sibi promissas, et relaxet juramenta, et obligationes sibi factas pro eis solvendis, vel recipiendis.</p>
                    <p>Insuper juret ipse usurarius, quod libros et quaternos rationum suarum, et instrumenta usuraria, et in fraudem usurarum confecta, quae habet et habebit, et habere poterit quovismodo, dabit, et consignabit per se, vel per alium dicto Vicario, vel ejus certo Nuncio absque dolo, et diminutione, sive subtractione aliqua facienda.</p>
                    <p>Faciat etiam usurarius ipse per se, vel per alium ad arbitrium dicti Vicarii, seu Officialis depositum in totum, vel in partem de eo, quod aestimatum fuerit, et taxatum, pro usuris extortum, ut liberius restitutio fiat, quod quidem in cautione ipsa praecipimus stipulari.</p>
                    <p>Praeterea ipse usurarius exhibeat, et det pignora, si poterit, vel saltem fidejussores idoneos pro praedictis omnibus observandis, qui ad praedicta una cum haeredibus ipsius usurarii, vel etiam sine eis eodem modo, et sub poenis, et tenoribus praedictis se obligent principaliter, et in solidum, et sua bona, se constituentes principales debitores in praedictis, qui promittant se facturos, et curaturos cum effectu, quod praemissa per ipsum usurarium observabuntur, vel [7] de suo resarcient, et attendent.</p>
                    <p>Renunciantes Divi Adriani beneficio novarum constitutionum de fidejussoribus, et omni alii defensioni, et juri ad arbitrium recipientium cautionem eamdem, ex speciali pacto, et praestantes, ut usurarius, simile juramentum; haec autem statuimus fieri coram Sacerdote Parochiali, ubi degit usurarius, et testibus fide dignis, ac Notario publico per dictam Curiam destinando, vel ejus mandato, qui recipiat dictas promissiones, obligationem, renunciationem, cautionem, et cetera supradicta, et de his conficiat publicum Instrumentum.</p>
                    <p>Verum si usurarius morte praeventus usuras non mandavit restitui, et hanc cautionem praestare non potuit, si tantum signa contritionis in eo apparuerint manifesta, sibi non denegetur Ecclesiastica sepultura, haeredibus ejus, seu consanguineis, vel amicis praestantibus hujusmodi cautionem, secundum modum et formam, secundum quos usurarius ipse praestare, ut praemisimus, tenebatur, alioquin non recipiatur ad Ecclesiasticam sepulturam.</p>
                    <p>Denique cautionem ipsam per praedictos praestandam recipiat Rector Parochialis Ecclesiae, in qua usurarius habitabat tempore mortis suae, vel Notarius publicus in Sacerdotis absentia, vel defectu.</p>
                    <p>Sacerdos vero, qui ipsum contra praemissa tradiderit Ecclesiasticae sepulturae, suspensionis sententiam ab Ecclesiastico incurrat.</p>
                    <p>Illos namque, quoad praedicta declaramus usurarios manifestos, de quibus per Parochiam, quam inhabitaverint, vel ubi morientur, fama publica fuerit, extorsisse usuras, aliquibus jurantibus etiam in absentia usurarii coram ipso Vicario, vel Sacerdote, illum usurarium extitisse, vel de quibus recepisse usuras per confessionem ipsorum, aut per idonea argumenta, seu alio legitimo modo apparebit.</p>
                    <p>Praesentem vero constitutionem sub excommunicationis poena praecipimus quemlibet Rectorem Parochialis Ecclesiae, tam Civitatis Mediolanensis, quam aliarum Civitatum nostrae Provinciae, necnon Praelatos Collegiatarum Ecclesiarum habentium Parochias Dioecesis dictae Provinciae, et Burgorum usque ad quatuor menses recipere, et in suis Ecclesiis retinere, et Proplebanos seu Praelatos Plebium Capellanis Ecclesiarum Plebium suarum bis in anno plenarie recitare, ita quod bis in anno forma praedicta plenius observetur.</p>
                    <p>Et quod ad haec per Antistites quoslibet, vel ipsorum Officiales quarumcumque Civitatum, Terrarum, et Locorum super usuris eisdem usurariis solvendis, petendis, et exigendis contra quoscumque audientiam exhibentes, et compellentes aliquos ad solvendum usuras alicui statui municipalis, vel consuetudinis, quae dicenda est potius corruptela vigore directe, et indirecte, cogendo aliquos ad poenam aliquam persolvendam, vel ut tantam quantitatem pecuniae debitores ipsis usurariis mutuent tanto tempore, quanto usurariorum pecuniam tenuerunt, vel fraudem aliam adhibentes excommunicationis sententia innodamus.</p>
                </div>
                <div>
                    <head>Capitulum 25</head>
                    <p>(25) LIcet usurarum, et illicite extortorum personis, a quibus extorta sunt, aut ipsorum haeredibus, illis non extantibus, sit restitutio facienda; quibus deficientibus, sunt pauperibus eroganda, haec tantum minus bene in pluribus observatur.</p>
                    <p>Ea propter considerantes, quod non remittatur peccatum, nisi restituatur ablatum; praesenti constitutione sancimus, pro salute decedentium, et viventium, quod quando in cautione de restituendis illicite acquisitis praestita vel praestanda, usurarum extortarum, et illicite acceptorum perceptorum certa quantitas moderata fuerit vel taxata, et de illa restituenda promissio vel cautio facta fuerit, quod postea tempore procedente expensis bonorum haeredis, vel fidejussorum ipsius usurarii, monitiones trinae vel binae, et edicta publica et peremtoria, sive praeconizamenta per dierum intervalla competentia proponatur in illis competentibus terminis assignatis de mandato speciali, et ex parte Curiae Antistitis illius Civitatis nostrae Provinciae, in qua, vel in cujus Dioecesi ipse Vicarius residebat per Ecclesias, seu Vicos, prout ipsi Curiae videbitur expedire, ut omnes et singuli, a quibus ipse usurarius per usuras, vel alias illicite aliquid extorsit, coram Vicario ipsius Antistitis infra terminos ipsos compareant, exposituri quid, et quantum, et qua de causa ab eis extortum illicite fuerit per eumdem, ita ut ipsis fiat restitutio, prout fuerit facienda; ipsis vero terminis peremtorie elapsis, quicquid superfuerit ad restituendum, seu residuum erit de ipsis usurariis, et aliis male ablatis ex ipsa quantitate taxata, seu expressa infra tres menses, postquam super haec ex parte dictae Curiae haeredes ipsi, seu fidejussores fuerint requisiti in praesentia Vicarii dictae Curiae, et ubi fuerit ipsa Curia, seu Officiales ab ipsa Curia deputati, secundum ejus providentiam, et jussionem, seu dispositionem pauperibus, et ad pias causas integre erogentur per ipsos haeredes, seu fidejussores, et plenarie persolvantur, aut ipsi Vicario, vel Officiali assignentur, ut praemittitur, dispensandum.</p>
                    <p>Ipsos namque haeredes, et fidejussores non observantes praedicta, seu obmittentes observari facere cum effectu, decernimus perjuros existere ac infames, et poenas, ad quas se obligaverant in cautione, vel promissione praedictis, incurrere ipso facto; quarum poenarum medietatem ex nunc seculari Curiae Civitatis dicti Antistitis applicandam, aliam vero jubemus pauperibus erogari, si juxta mandatum Ecclesiasticae Curiae poenas ipsas exegerit Curia saecularis, et Ecclesiasticae Curiae consignaverit medietatem pauperibus erogandam, et praedicta per totam nostram Provinciam, Civitatem, et Dioecesim non solum ad futura, sed etiam ad praeterita, et quoad haeredes, et fidejussores defunctorum usurariorum, a quinque annis citra, extendi statuimus et jubemus, et sibi locum in ipsis per omnia vendicare.</p>
                </div>
                <div>
                    <head>Capitulum 26</head>
                    <p>(26) ANimarum saluti volentes salubriter providere, statuimus, et sancimus, quod Rectores, et Capellani Ecclesiarum nostrae provinciae, civitatis, et dioecesis Mediolanensis, habentium Parochianos, sive Collegiatae fuerint, sive non, singulis duobus mensibus, aut tribus saltem, semel in Ecclesiis suis monitionem publice faciant et generalem, ex parte Antistitis proprii, sub excommunicationis poena mandantes, quod omnes et singuli Notarii, qui testamenta, codicillos, vel aliam scripturam fecerint hactenus, a quinque annis citra, vel facient in futurum super ultimis voluntatibus defunctorum, illa Vicario dicti Antistitis, seu Rectori, vel Capellano notificare debeant, et tradere transcripta in forma publica infra dies quindecim a monitione hujusmodi numerandos super his, quae relicta fuerint ad pias causas, et pro male ablatis incertis animarum salute, ac remedio peccatorum, ne diu remaneant insoluta de ipsis scripturis ab Ecclesiastica Curia solutionem pro modo Curiae debitam recepturi: et quod ipsi Rectores et Capellani Legata ipsa Ecclesiasticae Curiae, vel ejus Vicario, quanto citius commode poterunt, debeant intimare, nec non pro male ablatis incertis infra dies quindecim, postquam ad notitiam quovis modo pervenerint eorumdem.</p>
                    <p>Alioquin Rectores, et Capellani praedicti per locorum Ordinarios puniantur, qui monitionem obmiserint, et notificationem Dioecesanis, vel eorum Vicariis faciendam.</p>
                    <p>Notarios vero, qui praedictis monitionibus, et requisitionibus non paruerint cum effectu, excommunicationis sententia innodamus.</p>
                </div>
                <div>
                    <head>Capitulum 27</head>
                    <p>(27) DUm per felicis recordationis Venerabilem in Christo Patrem Dominum Gofredum, miseratione Divina Presbyterum Cardinalem tunc Apostolicae Sedis Legatum in quibusdam partibus Lombardiae, nec non per bonae memoriae quondam Ottonem praedecessorem nostrum quibusdam edictis, et statutis pro animarum salute, et conversatione Ecclesiasticae libertatis, illa recensentes, et etiam innovantes in praesenti Concilio Provinciali statuimus, et provide ordinamus omnia banna, statuta, praecepta, et ordinamenta, quocumque nomine censeantur, hactenus facta, et quae in posterum contigerit attentari per quoscumque Rectores, Universitates, Consiliarios, et Dominos temporales contra Deum, et Ecclesiasticam libertatem, vel personas Ecclesiasticas: seu contra Ecclesias, bona, et jura illarum, fore irrita ipso jure, et de ipsorum libris totaliter abolenda, nec aliqualiter observanda; Transgressores autem decernimus excommunicationis vinculo subjacere, huic adjicimus sanctioni, quod quaelibet Universitas, et Commune nostrae Provinciae in suo statutario ponere teneatur, quod si aliquod statutum contra praedicta, ubi sit, vel in posterum conscribetur, Rectores, vel Universitates, seu aliqua, ad ejus absentiam minime teneantur ex vigore alicujus promissionis, vel juramenti praestiti, vel praestandi.</p>
                    <p>Ipsaeque Universitates, Consiliarii, Consules, et Rectores librum statutorum, vel statuta sua Antistiti proprio, et Archipraesuli, seu ejus Vicario eligendum, et examinandum annis singulis tradere teneantur in totum fideliter sine fraude, ut videri, et examinari possit, an ibi sit contra quicquid Ecclesiasticam libertatem, vel derogationem Fidei Orthodoxae; quoties ex parte ipsius super haec ipsi, vel Majores, seu Rectores Universitatis fuerint requisiti, et ad ejus monitionem emendent, et corrigant quicquid ibi fuerit contra Fidem Catholicam, vel in derogationem Ecclesiasticae libertatis, seu in Ecclesiarum, et personarum Ecclesiasticarum praejudicium, et jacturam sive directe, aut etiam indirecte.</p>
                    <p>Quod si facere contempserint, et ipsa Universitas Ecclesiastico subjaceat interdicto, et Rectores, et Consiliarii, et Consules excommunicationis incurrant ipso facto sententiam.</p>
                    <p>Ordinarii vero locorum praedicta exequi studeant, et se in praedictis non exhibeant negligentes.</p>
                    <p>Oppressionibus, violentiis temerariis, et effrenatis, quas innocentes a nocentibus patiuntur assidue, occurrere, prout est possibile, cupientes statuimus, et sancimus praesentis approbatione Concilii, quod aliqua persona civitatis, vel dioecesis, aut provinciae Mediolanensis, seu quae degerit intra illas, Ecclesiastica, vel secularis, Universitas, Capitulum, vel Conventus absque Dioecesani proprii, aut ejusdem Vicarii auctoritate, licentia, vel mandato, aut alterius Judicis competentis ex delegata aut ordinaria potestate, aliquem Archipraesulem, seu Pontificem, aut alterius pii loci Praelatum, sive Clericum, vel Rectorem intra ipsas Civitates, Dioecesim, aut Provinciam, qui ad praesens est, postquam canonice institutus fuerit ad eamdem, vel possessionem obtinet ad praesens, vel obtinuerit pacificam auctoritate Judicis competentis ipsarum dignitatis Ecclesiasticae, Hospitalis, vel praebendae, Monasterii, vel etiam pii loci, spoliare quomodolibet non praesumat illis, aut illarum perceptione, seu percipiendi ex ipsis redditus, et proventus in totum, vel ipsarum magna parte, nisi forte ipse institutus, vel possessionem adeptus modo praedicto foret illa privatus perpetuo, vel declaratus per legitimam sententiam competentis Judicis, sive juris post legitimam institutionem, sive possessionis acquisitionem aut per se, aut per alium illi occulte, vel publice timorem incutere, seu minas, sive quidquam extra judicium dicere, facere, vel tractare propter quod verisimiliter timere habeat residere apud illum, vel necesse discedere ab eadem, neque praesumat quicquam facere vel tractare per se, vel per alium, seu alios aliquos adhaerentes inducere, propter quod ipsi instituto vel possessori de illa, et ipsius juribus, et redditibus non respondeatur plenarie, sicut prius neque inducere vel suggerere quibuscunque, et maxime subditis, vel hominibus etiam secularibus ipsius dignitatis, vel jurisdictioni ejus subjectis aut suppositis quovis modo, ut ipsi Praelato, Archipraesuli, vel Antistiti, vel Rectori non intendant, vel obediant, sicut prius, seu ab ejus obedientia aliquatenus resipiscant, vel ut conspirationem sive legam, vel conjunctionem, seu confoederationem faciant de persequendo, vel molestando eum, vel in sua possessione aliquatenus perturbando, aut de jurisdictione, statu, vel honore, aut quiete illius minuendis; quoslibet vero alicujus praedictorum temerarios transgressores tam Clericos, quam Laicos, ex nunc auctoritate praesentis Concilii excommunicationis vinculo decernimus subjacere ac fore privatos, si Laici fuerint in obitu, nisi condigne satisfecerint, Ecclesiastica sepultura, ipsosque fore inhabiles ad beneficia Ecclesiastica obtinenda; si vero Clerici fuerint, eosdem, praeter excommunicationem praedictam, omnibus beneficiis Ecclesiasticis, quae obtinuerint, privamus perpetuo, aliis personis libere conferendis.</p>
                    <p>Universitatem vero, Capitulum et Conventum, quae excesserit in aliquo praemissorum, sive major pars ejus excesserit, vel ejus Consiliarii, vel Rectores, aut quae non prohibuerit praedicta quam cito poterit prohibere, certificatis vel requisitis ejus Rectoribus super his, Ecclesiastico supponimus interdicto, ex vigore praesentis Concilii, nec non terram, et locum ejusdem interdicto generaliter subjacere decernimus, si monita, vel ejus Rectores non emendaverit, et in totum sine fictione revocari non fecerit temere innovata ab illa die in antea, qua etiam solus Dioecesanus loci sine aliquorum requisitione, dixerit publice, vel nunciaverit terram, et locum ex causa hujusmodi ex vigore praesentis Concilii interdictos.</p>
                    <p>Ad cognitionem quoque, et executionem praemissorum, et in praedictis, per Dioecesanum proprium, vel ejus Vicarium statuimus ex officio posse procedi de plano sine strepitu judicii et figura.</p>
                </div>
                <div>
                    <head>Capitulum 28</head>
                    <p>(28) ET si ad opera pietatis, et subjectiones impendendas quibuslibet Catholicis indigentibus, notis videlicet et ignotis ex Ecclesiarum redditibus, universi Clerici et Praelati obnoxii sint censendi; quanto fortius tenentur sibi ad invicem habentes egentibus mutuo subsidio subvenire, praesertim Sacerdotes et inferiores Praelati, qui discipulorum septuaginta duorum loca tenent subsidium habendum si [8] egentes fuerunt Pontificibus impartiri, qui Apostolorum typum gerunt in Ecclesia militante, et Episcopi Coepiscopis, et maxime Comprovincialibus ad haec tenentur [9] omne quippe genus consuevit secundum naturam in suo congenere delectari et compati multum illi; sane sicut ipsa magistra rerum efficax experientia manifestat, et nostris temporibus novimus saepius accidisse intra Italicas partes, et praecipue intra Mediolanensem provinciam, plerique Pontifices tum peste tyrannica, tum perfidia civium faciente, extra civitates et sedes proprias exularunt, bonis et redditibus Ecclesiasticis spoliati, quasi miserabiliter mendicantes.</p>
                    <p>Ea propter praesenti provinciali Concilio approbante providemus salubriter et sancimus ad exulantium Pontificum indigentiam sublevandam, et ad caritatem Clericorum mutuam et debitam conservandam, ac Cleri opprobrium abolendum, quod si de cetero contigerit Archipraesulem Mediolanensem vel quemquam Antistitem Mediolanensis provinciae suffraganeum extra civitatem et dioecesim propriam exulare propter tyrannicam pestem, sive aliquorum civium perfidiam, aut persecutionem populi saevientem, seu partialitates inibi vigentes, schisma, vel causam aliam consimilem, eo quod non audeat, vel non possit in propria sede manere, et libere officio suo fungi, quaelibet alia civitas, locus et burgus, ejusque Clerus et Populus ejusdem provinciae eumdem ibi residere volentem teneantur benigne recipere ex parte ipsius requisiti, ipsumque dum resederit ibi caritative tractare, et ipse Metropolitanus, sive Antistes, ibi residens possit in illa Civitate, Burgo, vel Loco auctoritate praesentis Concilii jurisdictionem tam contentiosam, quam voluntariam in suos dumtaxat subditos, et Parochiam propriam, ac pro suis et Ecclesiarum suarum, Clericorum et Parochianorum suorum negotiis, et contra illos, ut expediens fuerit, exercere, et libere illa uti, et quod illius Civitatis, burgi et loci Dioecesanus, aut Capitulum Sede Vacante, seu illius Vicesgerens, si requisitus fuerit, eidem statim debeat licentiam impartiri super jurisdictione hujusmodi exercenda, alioquin ingressum Ecclesiae ex vigore constitutionis praesentis ipso facto sibi noverit interdictum; Civitatem vero, Locum et Burgum, ejusque Populum et Universitatem, non recipientes eumdem benigne, vel residere ibi minime permittentes, aut se super haec difficiles exhibentes, etiam si tantum Majores vel Rectores ipsius Civitatis fuerint in culpa, ex nunc usque ad satisfactionem condignam Ecclesiastico supponimus interdicto; Consiliarios, Consules et Rectores ejusdem in his scriptis excommunicationis vinculo innodamus, dummodo ille burgus, vel locus sit talis, in quo ad ingrediendum et egrediendum, et hospitandum recipiantur communiter alii transeuntes, vel non sit talis, in quo non permittantur aliqui alienigenae, vel paucissimi introire.</p>
                    <p>Civitatem vero propter causam praedictam a receptione ipsius exulantis, et ibi residere volentis a dicta poena non intelligimus excusari, quam poenam ipsam Civitatem decernimus incurrere, quando ipse burgus, vel locus his inobediens ad jurisdictionem pertinet ipsius Civitatis de facto possidentis dominium super illum, ex quo sciens non purgaverit ejus culpam, quam quidem excommunicationem et interdictum per Dioecesanum loci, aut ejus Vicarium per se, vel per alios saepissime, et in multis locis publicari jubemus, et inviolabiliter praecipimus observari; quod si requisitus non fecerit, ab ingressu Ecclesiae sit suspensus.</p>
                    <p>Praeterea ut inter Comprovinciales Antistites individuae unionis vigere vinculum opere comprobetur, et erga ipsos foveri ab inferioribus filialis reverentia, dilectio intima, et fervor affectionis plenius declarentur, quemadmodum septuaginta duo discipuli Apostolos tamquam Patres prosequebantur sinceritate purissima; huic adjicimus sanctioni, quod non solum ad exulantis Praesulis requisitionem ad Romanum Pontificem, ejusque Legatum, sed ad Principem etiam secularem ex parte omnium Comprovincialium Praesulum et ipsorum etiam Clericorum pro exponendis violentiis, quae ipsi Antistiti exulanti inferuntur, et aliis in favorem ipsius requirendis, unus Nuncius providus et discretus, quem ipse Antistes ad hoc assumpserit cum ipsorum omnium litteris transmittatur, non tamen possit ad eumdem, quem elegerint, invitum compellere quoquomodo de communi collecta Comprovincialem, et expensis communibus eorumdem ad certum terminum per Archipraesulem deputandum solvenda, quae collecta per Provinciam inter Coepiscopos et Cleros Provinciae proportionaliter dividenda per Archiepiscopum, prout in solutione aliarum Ecclesiarum fieri consuevit, ac solvendum infra mensem, postquam per ipsum Antistitem fuerit requisita, ita tamen, quod postquam semel missum fuerit pro praedictis, non teneantur ulterius Nuncium destinare: cui quidem Nuncio pro ipsius expensis qualibet die quadraginta solidos Imperiales praetaxamus computatis dictis vulgaribus in eundo et redeundo, secundum locorum distantiam et temporis qualitatem.</p>
                    <p>Pro stando vero sibi mensem tantummodo ordinamus; Pontifices vero, qui se difficiles vel negligentes exhibuerint in praemissis, ipsorumque Vicarios difficiles et negligentes se exhibentes suspendimus a Divinis: inferiores vero, qui solvendo partem eis impositam de praedictis, vel in aliis circa haec malitiam exhibuerint, sive fraudem, in his scriptis excommunicationis vinculo innodamus, et Capitula et Conventus in his scriptis delinquentia Ecclesiastico supponimus interdicto.</p>
                    <p>Addentes insuper et firmantes praesentis approbatione Concilii, quod ad instantiam ipsius exulantis Provinciales Praesules per se, vel per alios, quos ad haec teneri et exequi sine difficultate post requisitionem ipsius immediate decernimus, alias ex nunc ingressum Ecclesiae noverint interdictum.</p>
                    <p>Universitatem et Communitatem, ejusque Rectores Civitatis, sic exulare suum Antistitem vel Pontificem patientes ex ipsorum parte, et totius Cleri Provinciae per idoneos Nuncios seu litteras moneant et inducant, ut ipsum Metropolitanum suum, seu [10] Pontificem exulantem infra mensem sibi reconciliare procurent, et sic provide ordinare, quod illi de suis juribus et redditibus, ac dignitatis suae respondeatur ad plenum, et quod possit in propria Civitate secure et libere redire, et ibi officio suo fungi; si vero ipsorum monitionibus infra ipsum mensem non paruerint cum effectu, vel cum ipso exulante non duxerint aliter componendum, ex nunc statuimus et sancimus, quod singuli Dioecesani, aut gerentes vices eorum in suis Cathedralibus Ecclesiis, et in multis aliis sine dilatione monitionem ex parte sua, et ex vigore praesentis Concilii juxta requisitionem exulantis faciant per se, vel per alios generaliter publicam et peremptoriam, quod aliqui de suis Civitatibus et Dioecesibus culpabiles, quos ipse exulans duxerit nominandos, non recipiant in eisdem, vel eorum domibus, seu hospitiis de Civitate ipsius exulantis, in contra facientes excommunicationis sententiam promulgando, quo singulis diebus Dominicis, aliisque solemnitatibus faciant in specie excommunicatos in multis Ecclesiis publice nunciari, exponendo, quod illa Civitas est sacrilega, et Pastorum Ecclesiae persecutrix, ac excommunicationem, et claves Ecclesiae, et mandata ipsius salubria vilipendens, hosque tales transgressores constitutione praesenti suspendimus, post monitionem praedictam excommunicationis vinculo decernimus subjacere, nec non ad monitionem, et excommunicationem spiritualium et singularum personarum circa haec delinquentium debere procedi per ipsos Dioecesanos, si super haec ex parte exulantis fuerint requisiti, ipsisque praedicta negligentibus interdicimus ingressum Ecclesiae, et ipsorum Vicarios in his tepidos et remissos suspendimus a Divinis, statuentes in singulis Conciliis Provincialibus praedicta omnia recitari, et plenam inquisitionem fieri, utrum per quoslibet observata fuerint omnia suprascripta, et culpabiles poena durissima puniendos.</p>
                </div>
                <div>
                    <head>Capitulum 29</head>
                    <p>(29) NOn solum in foro contentioso, sed etiam in foro poenitentiali nullus ligari potest a non suo judice, vel absolvi, et quidam poenitentiales casus existunt Pontificibus solummodo reservati, in quibus de jure inferioribus potestas non competit absolvendi.</p>
                    <p>Ea propter, ne quisquam in Sacerdotio constitutus circa eos aliquem decipiat, vel potius semetipsum, praesenti constitutione sancimus, quod nullus Presbyter inferior Episcopo, cujuscumque dignitatis extiterit regularis, aut etiam secularis existens, absque auctoritate, et praesentia sui Archipraesulis, sive Pontificis, vel ejus Vicarii in spiritualibus, nisi super haec Apostolicae Sedis privilegio, aut consuetudine approbata, vel a jure fuerit praemunitus ad infrascriptos casus poenitentiales suam potestatem extendat, vel se aliquatenus intromittat de aliquibus in foro poenitentiali, articulo mortis dumtaxat excepto, vel ipsorum aliquo absolvendis; contra facientem vero Presbyterum secularem, vice qualibet in centum solidos Papienses Dioecesani Curiae condemnamus in pios usus convertendos, et absolutionem talem, tamquam a non suo Judice factam decernimus nullam esse, quos per singulos Antistites in suis constitutionibus Synodalibus inscribi volumus, et haberi.</p>
                </div>
                <div>
                    <head>Capitulum 29i</head>
                    <p>(29i) Primo videlicet de excommunicato quacumque excommunicatione lata ab homine, constitutione aliqua, vel a jure.</p>
                </div>
                <div>
                    <head>Capitulum 29ii</head>
                    <p>(29ii) De haeretico credente, vel fautore, vel participatore scienter haeretico, et eorum etiam defensore.</p>
                </div>
                <div>
                    <head>Capitulum 29iii</head>
                    <p>(29iii) De committente incestum in tertio gradu, vel proximiori sanguinitatis, vel affinitatis.</p>
                </div>
                <div>
                    <head>Capitulum 29iv</head>
                    <p>(29iv) De muliere professa regularem observantiam adulterium perpetrante.</p>
                </div>
                <div>
                    <head>Capitulum 29v</head>
                    <p>(29v) De contrahente matrimonium de facto cum aliqua, prima uxore vivente; et etiam e converso.</p>
                </div>
                <div>
                    <head>Capitulum 29vi</head>
                    <p>(29vi) De suscipiente Ordinem Sacrum, vel Religionem intrante, invita uxore, post carnalem copulam subsecutam.</p>
                </div>
                <div>
                    <head>Capitulum 29vii</head>
                    <p>(29vii) De conjuge, qui in mortem alterius cum effectu fuerit machinatus.</p>
                </div>
                <div>
                    <head>Capitulum 29viii</head>
                    <p>(29viii) De muliere ex alio viro filium concipiente, quem vir proprius filium credit esse suum, et tamquam proprium illum nutrierit, vel sibi partum supponentem alienum, et de ad haec dantibus consilium, auxilium, vel favorem.</p>
                </div>
                <div>
                    <head>Capitulum 29ix</head>
                    <p>(29ix) De virginum vi oppressarum, vel raptarum defloratione.</p>
                </div>
                <div>
                    <head>Capitulum 29x</head>
                    <p>(29x) De perimente prolem propriam studiose, vel etiam negligenter.</p>
                </div>
                <div>
                    <head>Capitulum 29xi</head>
                    <p>(29xi) De procurante sceleritatem in aliqua, vel se ipsa quomodolibet, vel abortum.</p>
                </div>
                <div>
                    <head>Capitulum 29xii</head>
                    <p>(29xii) De perpetrante homicidium sponte, facto, praecepto, consilio, vel oratione, vel aliquo quovis modo.</p>
                </div>
                <div>
                    <head>Capitulum 29xiii</head>
                    <p>(29xiii) De commutatione voti, vel ejus juramenti.</p>
                </div>
                <div>
                    <head>Capitulum 29xiv</head>
                    <p>(29xiv) De his criminibus, quibus est gravis poenitentia injungenda.</p>
                </div>
                <div>
                    <head>Capitulum 29xv</head>
                    <p>(29xv) De Simoniaco quovis modo, praeterquam si mortalis fuerit simonia.</p>
                </div>
                <div>
                    <head>Capitulum 29xvi</head>
                    <p>(29xvi) De illo, qui detinet illicite beneficium Ecclesiasticum, vel bona Ecclesiastica sive jura.</p>
                </div>
                <div>
                    <head>Capitulum 29xvii</head>
                    <p>(29xvii) De incendiariis, et famosis latronibus.</p>
                </div>
                <div>
                    <head>Capitulum 29xviii</head>
                    <p>(29xviii) De sacrilegium committente, et Ecclesiam publice polluente sanguinis, aut seminis effusione cujusquam.</p>
                </div>
                <div>
                    <head>Capitulum 29xix</head>
                    <p>(29xix) De violatore Ecclesiasticae libertatis.</p>
                </div>
                <div>
                    <head>Capitulum 29xx</head>
                    <p>(29xx) De tonsuratis, vel promotis ad Ordines per alienum Episcopum, suo Antistite non consulto.</p>
                </div>
                <div>
                    <head>Capitulum 29xxi</head>
                    <p>(29xxi) De celebrante excommunicato, suspenso, aut etiam interdicto.</p>
                </div>
                <div>
                    <head>Capitulum 29xxii</head>
                    <p>(29xxii) De Presbytero revelante peccatum in foro poenitentiali sibi detectum.</p>
                </div>
                <div>
                    <head>Capitulum 29xxiii</head>
                    <p>(29xxiii) De celebrante cum sacris vestibus solemniter et publice in Sacro Ordine, quem non habeat.</p>
                </div>
                <div>
                    <head>Capitulum 29xxiv</head>
                    <p>(29xxiv) De Clerico fornicatore publico, vel concubinario manifesto; item de Clericis scienter recipientibus in Coemeterio Ecclesiae vel in [11] Ecclesia sepelientibus corpus scienter alicujus excommunicati, suspensi, vel etiam interdicti.</p>
                </div>
                <div>
                    <head>Capitulum 29xxv</head>
                    <p>(29xxv) De abluente ostia sacro Oleo, vel Chrismate.</p>
                </div>
                <div>
                    <head>Capitulum 29xxvi</head>
                    <p>(29xxvi) De Sortilegis, Divinis, et Doemonum invocatoribus.</p>
                </div>
                <div>
                    <head>Capitulum 29xxvii</head>
                    <p>(29xxvii) De falsum testimonium proferente, vel falsitatis, seu falsarii procurante instrumentum, litteras, vel sigillum alienum in praejudicium alicujus.</p>
                </div>
                <div>
                    <head>Capitulum 29xxviii</head>
                    <p>(29xxviii) De irrogante patri, vel matri enormem injuriam corporalem.</p>
                </div>
                <div>
                    <head>Capitulum 29xxix</head>
                    <p>(29xxix) De blasphemante publice Deum, vel Sanctos ejusdem.</p>
                </div>
                <div>
                    <head>Capitulum 29xxx</head>
                    <p>(29xxx) De suspensis, excommunicatis, vel interdictis, aut transgressoribus constitutionum Provincialium, vel Synodalium Antistitis cujuscumque.</p>
                    <p>Religiosos vero se intromittentes auctoritate propria de absolutione in aliquo casu praedictorum, cum propria careant, ab audientia confessionis suspendimus, usque ad satisfactionem condignam juxta Dioecesani arbitrium faciendam; Vicarios vero in spiritualibus, sive Poenitentiarios, cujusque Dioecesani in Sacerdotio constitutos poenis et inhibitionibus praesentis constitutionis non intendimus alligatos, nisi expresse, et specialiter haec fuerint interdicta.</p>
                    <p>Ceterum si committens aliquod de praedictis criminibus, vel delictis a Confessore monitus et inductus venire aliquo modo noluerit ad Dioecesanum proprium, vel ejus Vicarium in spiritualibus, sive Poenitentiarium Generalem pro obtinenda poenitentia salutari; Si peccatum ejus occultum fuerit, Confessor ipse quam citius commode fieri poterit, ipsius Dioecesani, vel Vicarii, seu Poenitentiarii exposcat consilium super illo.</p>
                    <p>Si autem peccatum ipsum fuerit manifestum, peccator ipse venire praecise ad dictum Antistitem, Vicarium, vel Poenitentiarium compellatur, nisi foret in mortis articulo constitutus, vel impedimento longi temporis, sive perpetui praeditus, quo casu Confessor ipse dicti Praesulis, Vicarii, vel Poenitentiarii consilium requirere teneatur.</p>
                </div>
                <div>
                    <head>Capitulum 30</head>
                    <p>(30) SAEpe contingit, quod aliqui minus canonice, alii vero per eos, ad quos non pertinet, instituuntur de facto ad Ecclesias, et Praebendas; plerique autem ad illas temeritate propria se intrudunt; ea propter ignorantiam facti et eorum, quae in facto consistunt, Dioecesanis locorum haec ignorantibus, Ecclesiae ipsae per tales detinentur illicite occupatae.</p>
                    <p>Quapropter volentes animarum periculis obviare, et institutiones illicitas corrigere, sicut decet aditumque intrusionibus praecludere remediis opportunis, praesenti constitutione sancimus perpetuo valitura, quod quicumque de cetero in Civitate, seu Dioecesi, vel Provincia Mediolanensi adipiscetur, vel obtinuerit dignitatem, rectoriam, beneficium, vel praebendam alicujus Ecclesiae Regularis vel Secularis, Monasterii, Hospitalis, vel alterius Pii Loci ab alio, quam a suo Dioecesano, Episcopo seu Archipraesule, sive etiam ab alio, quam ab ipso institutus vel confirmatus fuerit ad easdem, postquam ipsius Ecclesiae, Dignitatis, Hospitalis, Rectoriae, Beneficii, vel Praebendae possessionem pacificam habuerit, vel per eum steterit, quo minus eam fuerit assecutus, quamvis de illa quaestionem in judicio patiatur, faciat plenam fidem, infra mensem de sua institutione exhibens sui tituli et institutionis jura coram proprio Dioecesano, Pontifice, seu Archipraesule, aut ejus Vicario Generali inspicienda et examinanda per eum, et personaliter compareat coram eo, justo impedimento cessante, ut qualis sit institutus hujusmodi cognoscatur.</p>
                    <p>Qui vero legitimo et justo impedimento cessante, praedicta contempserit observare, a perceptione fructuum et administratione, usque ad satisfactionem condignam, ipsius Dignitatis, Beneficii, Rectoriae, et Praebendae ex vigore praesentis Concilii sit suspensus.</p>
                    <p>Et si per annum sic suspensus permanserit, ipsa Dignitate, Rectoria, Praebenda, et Beneficio perpetuo sit privatus, alii personae libere conferenda, et ad conscribendum talium jurium productiones, et praesentationes, per singulos Dioecesanos deputari jubemus unum, vel duos Notarios fide dignos, ceteris haec conscribendi licentia interdicta, ne his fraus aliqua committatur.</p>
                </div>
                <div>
                    <head>Capitulum 31</head>
                    <p>(31) EVagandi materiam a Religiosis quibuslibet nostrae Civitatis, ac Dioecesis, et Provinciae Mediolanensis amputare volentes, et apostasiae vitium, in quantum possumus, extirpare, ac animarum saluti salubriter providere, praesenti nostro approbante Concilio statuimus, et sancimus, quod nullus Monachus, vel regularis Canonicus, seu alius regularis cujuscumque ordinis vel professionis existat, qui Monasterium vel locum, in quo morari deberet, et in ipso secundum regulae suae professionem Domino famulari, exierit, vel propter ejusdem defectus et vitia per Praelatum suum, et Fratres fortassis expulsus, aut temeritate propria, lasciviendi causa recedens, apostasiae vitium incurrendo, quamdiu in eadem enormitate, et apostasia permanserit, eligatur, postuletur, praesentetur, sive nominetur ad aliquam dignitatem vel personatum Regularem vel Secularem, cum Cura vel sine Cura, sive Parochialem Ecclesiam, vel ad aliquod beneficium Ecclesiasticum, sive de ipsis, vel eorum altero provideatur, vel conferatur eidem; alioquin omnes et singulas electiones, postulationes, praesentationes, nominationes, provisiones, et collationes, quas contra praesentem constitutionem fieri contigerit, ipso facto ex nunc decernimus esse nullas, et ex ipsis electionibus, postulationibus, praesentationibus, nominationibus, provisionibus, et electionibus praefatis personis nullum volumus jus acquiri, ipsosque, si eisdem consentire, et eas prosequi praesumpserint, et a praesentatione non destiterint, per locorum Ordinarios legitime moniti, in his scriptis excommunicationis sententia innodamus.</p>
                </div>
                <div>
                    <head>Capitulum 32</head>
                    <p>(32) QUoniam, sicut experientia facti nos edocuit manifeste, in exigendis et solvendis taleis, et collectis, ac oneribus subeundis, quae in nostra Civitate, Dioecesi, et Provincia Mediolanensi imponi contingit tam per Legatos Sedis Apostolicae, et ejus Nuncios, quam alias, Ecclesiae, Monasteria, et alia Pia loca, Clerici, et personae Ecclesiasticae plurimum aggravantur pro eo, quod secundum facultatum potentiam inter ipsas Ecclesias, Monasteria, et alia Pia Loca, Clericos, et personas Ecclesiasticas non distribuuntur per illos, per quos est ipsa distributio facienda, sed potius indiscrete minus habenti in facultatibus plus ex ipsis, et plus habenti minus imponitur contra Canonicas sanctiones.</p>
                    <p>Volentes itaque huic morbo salubriter providere, et scandali materiam a nostris subditis amovere, praesenti Concilio approbante sancimus, quod quilibet Praelatus, Rector, Praepositus, Capitulum, et Conventus tam Regularis, quam Secularis, Ecclesiae, Monasterii, Hospitalis, et alterius Pii Loci per nostram Civitatem, Dioecesim, et Provinciam constitutus, assumptus, aut etiam assumendus in posterum, etiam si Pontificali praefulgeat dignitate, inventarium, seu registrum de novo de bonis ad easdem Ecclesias, Monasteria, Capitula, et Conventus, et alia Pia Loca spectantibus fideliter, et absque fraude feriatim infra sex menses a publicatione praesentis constitutionis facere teneatur, ipsumque inventarium seu registrum Archipraesuli, seu Antistiti proprio, vel ejus Vicario praesentare infra terminum praelibatum: ipse quoque Antistes teneatur, et debeat secundum inventarium hujusmodi, et vires et facultates locorum superius positorum una cum aliquibus bonis viris expertis, quos de sua Civitate, et Dioecesi duxerit assumendos, aestimum facere bonorum et facultatum in eodem inventario positarum, ita quod secundum aestimum, sive aestimationem praedictam collectarum et talearum fieri valeat distributio inter ipsos Rectores, Praelatos, Ecclesias, Monasteria, Capitula, et Conventus, et alia Pia Loca, cum ab eis fuerint persolvenda, prout magis vel minus ex ipso aestimo fuerit per loci Dioecesanum, vel ejus Vicarium facienda; de quibus registris et inventariis et taxationibus sive aestimis, quae aestima infra alios sex menses praedictos immediate sequentes per locorum Dioecesanos fieri volumus, et mandamus, librum conscribi manu publica per singulos Dioecesanos nostrae Provinciae eorum expensis praesenti sanctione jubemus, ut ad ipsum, cum opus fuerit, valeant habere recursus.</p>
                    <p>Pontifices autem, et eorum Vicarios, qui contra fecerint, vel in praemissis tepidi fuerint, vel remissi, a Divinis Officiis suspendimus in his scriptis.</p>
                    <p>Praelatos vero, Rectores, et Clericos cujuscumque ordinis et conditionis existant, contrarium facientes, excommunicationis sententia innodamus.</p>
                    <p>Capitula vero, et Conventus Ecclesiastico supponimus interdicto.</p>
                    <p>Constitutionem praesentem tam ad Clericos praesentis temporis, quam futuri, decernentes sibi locum per omnia vendicare.</p>
                </div>
                <div>
                    <head>Capitulum 33</head>
                    <p>(33) QUia incompositio corporis incompositionem mentis indicat, propter quod quarumdam vestium modus Clericalem modestiam dehonestat, praesenti constitutione, sacri approbatione Concilii sancimus, statuimus, et firmamus, quod nullus Cathedralis Ecclesiae Canonicus, seu Praelatus, vel Rector regularis vel secularis Collegiatae, vel Parochialis Ecclesiae, cujuscumque ordinis et conditionis existat, intra Civitatem, Dioecesim, et Provinciam Mediolanensem constitutus capucium ad formam, sicut vulgariter dicitur, supra caput portare praesumat, sed circa collum, vel post collum portent capitium omnes et singuli supradicti, et birretum supra capita deferant, attonsis capillis, et decenti corona, ut sicut a Laicorum coetu separati esse noscuntur, etiam ab ipsis vita, et moribus dividantur; alioquin contrarium facientes in viginti solidos Papienses pro qualibet vice in usus pios convertendos Antistitis proprii Curiae condemnamus.</p>
                </div>
                <div>
                    <head>Capitulum 34</head>
                    <p>(34) DEtestandae quorumdam improbitatis Secularium Potestatum abusum non verentium capere in dispendium Ecclesiasticae libertatis, et animarum suarum periculum Nuncios Ecclesiasticae Curiae, cum per eam ipsis Potestatibus Nuncios destinari contigit, ac etiam impedire, ut sibi litterae Ecclesiastici Judicis praesentari non possint, propter quae Clericorum jugulationem, et rerum Ecclesiasticarum amissionem provenire, experiri didicimus, reprimere cupientes, praesenti valitura constitutione sancimus, sacro Concilio approbante, quod nullus deinceps Vicarius, Rector vel Potestas, vel Judex secularis quocumque nomine censeatur, cujuscumque status vel conditionis extiterit, Civitatis, Castri, Burgi, Villae, vel Loci intra nostram Civitatem, Dioecesim, et Provinciam constitutus, vel ipsorum locorum universitas Nuncios, sive Nuncium Archiepiscopalem vel Antistitis alicujus, seu alterius Ecclesiastici Judicis, vel ejus Curiae, nostrae Provinciae, capere vel capi facere aut mandare, seu permittere per Ministros ejus id fieri, seu in persona, vel bonis offendere quoquomodo praesumat, cum ad eos pro aliquibus litteris praesentandis, vel ambasciatis faciendis per ipsos Archipraesulem, Antistitem, vel Ecclesiasticum Judicem fuerint destinati, ne impedire quovis modo, quin ipsi Nuncii possint ad eos pro praedictis accedere faciendis, et litteras praedictorum Antistitum, et Judicum Ecclesiasticorum praesentare eisdem, alioquin singulares personas quaslibet contra facientes excommunicationis sententiam ferimus in his scriptis; universitatem vero, cujus omnis, vel major pars, vel consiliarii contrafecerint, Ecclesiastico supponimus interdicto.</p>
                    <p>Postquam autem Archipraesuli, sive Antistiti, vel alteri Ecclesiastico Judici constiterit de malitia praefata, et contemptu Vicarii, Rectoris, Potestatis, et Ministri superius positorum, liceat eis ambaxatam, monitionem, litteras et processus, quos idem secularis Vicarius, sive Rector, sive Universitas, vel alii, ut superius expressum est, sibi fieri vel praesentari prohibuit, et quae contra ea subsequenter fuerint facienda per Ecclesiasticum Judicem, dicta excommunicatione durante, publicare et publicari facere in suis Ecclesiis, vel aliis loco, seu locis vicinis, prout sibi fieri posse commodius visum fuerit expedire, et ipsae monitiones, litterae et processus, et earum poenae sic arctent universitates easdem, et Judices seculares, ac alios suprascriptos, sicut eis praesentatae, et factae personaliter extitissent.</p>
                    <p>Ut igitur circa constitutiones, provisiones, et ordinationes per nos Castonum Archiepiscopum supradictum, et jure Metropolitico Mediolanensis Provinciae praesidentes editas consulte de consilio, et cum deliberatione nostri Provincialis Concilii in Civitate Pergami, videlicet in Ecclesia Sancti Bartholomaei Pergamensi, et in ipso Concilio solemniter publicatas ab omnibus Civitatibus, et Dioecesibus Provinciae Mediolanensis ad ipsarum observationem diligentius attendatur, statuimus et firmamus, quod ad illas observandas, et ad ea, quae continentur in ipsis post sex menses a die publicationis ipsarum in praesenti Concilio numeranda districtius teneantur super ipsorum observatione, quaslibet personas, Universitates, Collegia, Capitula, et Conventus perhibentes ac publice admonentes.</p>
                    <p>Constitutiones vero quascumque hactenus editas per nostros praedecessores, ac ipsarum auctoritate, et contentas in eis praesentibus contrarias totaliter abrogamus.</p>
                    <p>Alias vero praesentibus non contrarias in suo robore volumus permanere, mandantes ipsas inviolabiliter observari.</p>
                    <p>Insuper nobis auctoritatem plenariam reservamus, constitutiones praedictas per nos editas, et in praesenti Concilio promulgatas interpretandi, declarandi, mutandi, et corrigendi, ac dispensandi contra illarum singulas, ubicumque, et quotiescumque nobis videbitur expedire.</p>
                    <p>Nos tantum Dioecesanis Episcopis nostrae Ecclesiae suffraganeis in suis Civitatibus, et Dioecesibus, et cum subditis suis contra illas dispensandi per se, vel per alios in casu dispensabili non prohibito a jure communi, facultatem dispensandi, immo eis et eorum cuilibet facultatem dispensandi contra ipsas, et absolvendi eorum subditos ligatos per ipsas constitutiones ab excommunicationum, suspensionum, et interdicti, ac aliarum poenarum sententiis plenam et liberam concedimus potestatem; et ut circa haec nulla possit ignorantia allegari, statuimus, et jubemus, quod singuli Dioecesani Episcopi Mediolanensis Ecclesiae suffraganei, aut gerentes vices eorum per se, vel per alios usque ad menses quatuor proximos in forma publica de ipsis nostris constitutionibus copiam ab aliquo ex Notariis nostris recipere studeant, et habere, ut eorum subditis copiam facere possint quandocumque: quarum copiam sive exemplar transcriptum authenticum in pluribus Ecclesiis suarum Civitatum et Dioecesum faciant exhiberi, ipsasque in suis Synodalibus Conciliis recitari, et ea, quae continentur in ipsis, observari faciant diligenter.</p>
                    <p>Volumus etiam, et mandamus eisdem suffraganeis nostris, et eorum Vicariis, ut praesentes constitutiones nostras saltem semel in anno per suas Civitates, et Dioeceses faciant publicari, mandantes de praedictis constitutionibus, et publicatione earum, ac aliis supradictis unum vel plura, per Gaffanum Grilium, et Bulinum de Nicolao Notarios nostros, ac ipsorum quemlibet fieri instrumenta, quae quidem instrumenta ad majorem firmitatem mandamus nostri Sigilli munimine roborari.</p>
                    <p>FActae fuerunt, editae, et publicatae, et promulgatae constitutiones praedictae, et alia omnia supradicta in loco supradicto per ipsum D. Castonum Dei et Apostolicae Sedis gratia Sanctae Mediolanensis Ecclesiae Archiepiscopum, et de mandato ipsius lectae et recitatae in praefato Concilio legitime convocato et congregato, praesentibus Venerabilibus Patribus Dominis Cypriano Dei gratia Episcopo Pergamensi, et multis de Clero Pergamensi:</p>
                    <p>Abdono Dei gratia Episcopo Aquensi, et D. Roberto Vicecomite Archipresbytero et Procuratore Capituli, et DD. Matthaeo Vicecomite Cimiliarcha, et Alberto de Busnate, ac Lombardo de la Turre pro se, et D. Rainoldo de la Turre, cujus est Procurator Ordinarius Ecclesiae Mediolanensis, et multis Abbatibus, Praepositis, Praelatis, et aliis personis Ecclesiasticis Civitatis, et Dioecesis Mediolanensis,</p>
                    <p>Et praesentibus DD. Eusebio de Tronzano Vicario et procuratore Ven. P. D. Uberti Dei gratia Episcopi Vercellensis, et D. Martino Archidiacono Vercellense Sindico et Procuratore Capituli Ecclesiae Vercellensis, et universi Cleri Civitatis et Dioecesis Vercellensis.</p>
                    <p>D. Francisco de Valperga Archipresbytero Plebis de Canoli Sindico et Procuratore Ven. P. D. Guidonis Episcopi Astensis, et Capituli Cathedralis Ecclesiae, ac totius Cleri Civitatis, et Dioecesis Astensis,</p>
                    <p>Et D. Philiberto Antonio Archipresbytero Plebis de Finario Sindico et Procuratore Ven. P. D. Jacobi Dei gratia Episcopi Saonensis, et Capituli Cathedralis Ecclesiae, ac totius Cleri Civitatis, et Dioecesis Saonensis,</p>
                    <p>Et Domino Petro de Vellate Sindico et Procuratore Ven. P. D. Ottonis Dei gratia Episcopi Vigintimiliensis, et Capituli Ecclesiae Cathedralis, ac totius Cleri Civitatis, et Dioecesis Vigintimiliensis,</p>
                    <p>Et D. Maffeo de Madiis Archidiacono Buxeti Procuratore Ven. P. D. Federici Dei gratia Episcopi Buxeti, cum Clerum mittere non potuisset, eo quod Civitas Buxeti est obsessa,</p>
                    <p>Et D. Eusebio de Trunzano Vicario D. Episcopi Novariensis, et Procuratore Cleri et Civitatis, et Dioecesis Novariensis,</p>
                    <p>Et D. Gaudo de Colzinaria Canonico Terdonensi, Fratre Jacobo de Cagnano Monacho Monasterii S. Martini Marciani, et Petro de Sarzano Archipresbytero Plebis de Nicolardario Sindico et Procuratore Ven. P. D. Fratris Jacobi Episcopi Terdon.</p>
                    <p>Capituli Ecclesiae Cathedralis, et totius Cleri Civitatis et Dioecesis Terdon.</p>
                    <p>Et D. Moetello de Benedictis Sindico et Procuratore Ven. P. D. B. Dei gratia Episcopi Cremonensis, et Capituli Cathedralis Ecclesiae, ac totius Cleri Civitatis, et Dioecesis Cremonensis,</p>
                    <p>Et D. Rastagrio Vicario ac Sindico et Procuratore Ven. P. D. Fratris Raimundi Electi Albensis,</p>
                    <p>Et D. Pas Archipresbytero Pagazani Vicario et Sindico ac Procuratore Ven. P. D. Egidii Dei gratia Laudensis Episcopi, et Capituli Ecclesiae Cathedralis, ac totius Cleri Civitatis, et Dioecesis Laudensis,</p>
                    <p>Et D. Archipresbytero Ecclesiae Ipporediensis, ac capituli Ecclesiae Cathedralis, totiusque Cleri Civitatis, et Dioecesis Ipporediensis,</p>
                    <p>Et D. Fratre Petro Abbate Monasterii Sancti Petri de Bergolia pro se, et Procuratorio nomine Archidiaconi et Capituli Alexandriae,</p>
                    <p>Ipsisque DD. omnibus Episcopis, Vicariis, et Procuratoribus, et Sindicis Mediolanensis Provinciae, ac praefatis Ordinariis, superius nominatis, et multis aliis Clericis Civitatis, et Dioecesis Mediolanensis ibi congregatis, et eisdem approbantibus, et consentientibus, et etiam ex parte dicti D. Archiepiscopi, mandato et licentia, monitione praemissa, quod si quis volebat ipsis constitutionibus in aliquo contradicere, vel non assentire, statim ante exitum Ecclesiae se scribi faceret per unum ex Notariis suis ibi praesentibus, vel nomen suum daret in scriptis, ut contradictores discerni possint ab aliis: et nullo apparente ad faciendum scribi et ad dandum in scriptis nomen suum, ut supra, diu super haec omnibus expectatis.</p>
                    <p>Anno 1311.</p>
                    <p>Indict. 9., V. mensis Julii, praesentibus Dominis Conrado de Camarino, Berardo de Arecio Vicario dicti D. Archiepiscopi, D. Tomaxino de Graecis Civitatis Pergamensis, et aliis multis ad haec vocatis testibus et rogatis.</p>
                </div>
                <div>
                    <head>Footnotes</head>
                    <p>[1] gap marked with &quot;..........&quot;.</p>
                    <p>[2] &quot;modo&quot; printed in round brackets.</p>
                    <p>[3] &quot;contra&quot; printed in round brackets.</p>
                    <p>[4] ed. illarumqae</p>
                    <p>[5] ed. appellaione</p>
                    <p>[6] &quot;vel&quot; printed in round brackets.</p>
                    <p>[7] Muratori RIS edition gives &quot;vel&quot;; Mansi gives &quot;et&quot;</p>
                    <p>[8] &quot;si&quot; printed in round brackets.</p>
                    <p>[9] &quot;?&quot; printed here.</p>
                    <p>[10] &quot;seu&quot; printed in round brackets.</p>
                    <p>[11] &quot;in&quot; printed in round brackets.</p>
                </div>
            </div>
        </body>
    </text>
</root>
