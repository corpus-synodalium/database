<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Padua</title>
                <recordID>0353</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1339-04-07</origDate>
                <dateNotes/>
                <origPlace>Padua</origPlace>
                <diocese>Padua</diocese>
                <province>Aquileia</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 353</p>
                <p>Year: 1339</p>
                <p>Month: 4</p>
                <p>Day: 7</p>
                <p>Circa: None</p>
                <p>DatingNotes: None</p>
                <p>Place: Padua</p>
                <p>Diocese: Padua</p>
                <p>Province: Aquileia</p>
                <p>CountryModern: Italy</p>
                <p>Latitude: 45.416667</p>
                <p>Longitude: 11.866667</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Ildebrando Conti</p>
                <p>IssuingAuthorityAlt: None</p>
                <p>RegnalStart: 1319</p>
                <p>RegnalEnd: 1352</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Ceccon, SInodi diocesane, 187-199</p>
                <p>EditionOther: Mansi 25, col 1132-44</p>
                <p>SourceNotes: large passages are lifted from the 1285 Padua statutes of the brotherhood of parish rectors</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: ['closely associated with Aquileia synod of previous year; **BUT UsVor and Quamquam not cited, as they are in the Aquileia 1338 constitutions', 'also draws on earlier (now-lost) constitutions of Bp Giovanni Savelli (r. 1295-1299)']</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>In nomine Domini nostri Iesu Christi et gloriose virginis Marie matris eius et omnium sanctorum et sanctarum Dei amen.</p>
                    <p>Hee sunt constitutiones reverendi patris domini Ildebrandini permissione divina episcopi paduani.</p>
                    <p>Quia secundum varietates temporum mutationem recipiunt constitutiones humane, congruum est ut temporum conditione mutata constitutiones etiam immutentur.</p>
                    <p>Nos itaque Ildebrandinus permissione divina episcopus paduanus, recensitis constitutionibus bone memorie domini fratris Iohannis olim episcopi paduani antecessoris nostri quas solas in nostra paduana civitate et diocesi invenimus observari, prospeximus quod nonnulle earum modernis temporibus erant superflue et alique declarationibus et suppletionibus indigebant, plures vero erant utiles et salubres.</p>
                    <p>Eapropter superfluas amoventes, dubias declarantes atque supplentes et utiles approbantes de consilio venerabilium virorum dominorum Georgii de Ianua, Leonardi de Carraria et Perenzani de Carraria canonicorum ecclesie paduane in generali synodo totius cleri paduani specialiter ad hoc congregata presentium, ac etiam venerabilis viri domini Barufini de Cremona canonici paduani, licet in predicta synodo personaliter non existentis, quam pro tractandis negotiis nostre cathredalis ecclesie paduane et aliarum ecclesiarum civitatis et diocesis paduane, ipsisque auctore domino utiliter promovendis ad hanc presentem diem duximus congregandam; constitutiones infrascriptas renovamus, de novo constituimus et ordinamus, mandantes eas prout inferius continetur per nostros subditos inviolabiliter observari.</p>
                    <p>Precipientes quod omnes alie constitutiones predecessorum nostrorum vel nostre, que non reperiantur scripte in libro presentium constitutionum, pro vacuis, revocatis, cassis et irritis habeantur.</p>
                </div>
                <div>
                    <head>Capitulum 1</head>
                    <p>(1) De reverentia ad fidem catholicam.</p>
                    <p>Admonemus omnes tam clericos quam laicos, tam mares quam feminas nostre civitatis et dyocesis quod fidem sanctam catholicam et omnia divina statuta reverenter, teneant et observent et quod in omnibus et per omnia libertatem ecclesiasticam studeant defensare.</p>
                </div>
                <div>
                    <head>Capitulum 2</head>
                    <p>(2) De trahentibus clericos ad iudicium seculare.</p>
                    <p>Statuimus quod nullus clericus vel secularis persona trahat alium clericum sive ecclesiasticam personam ad iudicium seculare; alioquin nisi in primo precepto facto in foro seculari post decem dies destiterit, quod ipso facto sententiam excominicationis incurrat.</p>
                    <p>Quia per mutationem status mutare forum nonnulli layci arbitrantur, quidam eorum, dum accusati sunt seu condempnati de criminibus per iudicem secularem, ut eorum manus effugiant habitum religionis assumunt, ex quo graves questiones et scandala non modica oriuntur; ideoque volentes huiusmodi questiones et scandala amovere, statuimus ut nullus abbas vel prior, abbatissa seu priorissa alicuius monasteri dyocesis paduane aliquem conditionis predicte subiectum iurisdictioni civitatis Padue intra iurisdictionem nostram ad professionem recipiat, sive ad habitum regularem.</p>
                    <p>Quod si contrafecerint hac generali monitione premissa denuntiamus ipsum nullatenus defendendum.</p>
                    <p>Hoc idem in hiis qui debita contraxerunt ante status mutationem volumus observari.</p>
                </div>
                <div>
                    <head>Capitulum 3</head>
                    <p>(3) De utentibus falsis probationibus in causis que in curia ecclesiastica ventillantur.</p>
                    <p>Statuentes prohibemus ne aliquis clericus vel laycus in curia vel foro iudiciali in causis spiritualibus vel matrimonialibus aut etiam in aliis causis, licteris vel instrumentis, testibus aut aliis probationibus falsis scienter utatur.</p>
                    <p>Addicientes quod si aliqui contra hoc nostrum salubre statutum venire temptaverint aut falsum instrumentum fecerint aut fieri procuraverint, excommunicationis incurrat sententiam ipso facto.</p>
                    <p>Et idem statuimus de advocatis et subornatoribus testium.</p>
                </div>
                <div>
                    <head>Capitulum 4</head>
                    <p>(4) De vita et honestate clericorum.</p>
                    <p>Hac generali synodo monumus solempniter semel, secundo et tertio omnes et singulos nostre iurisdictionis subiectos tam hic presentes quam absentes qui haberi pro clericis et gaudere intendunt privillegio clericali ut de cetero clericaliter vivant et honeste incedant, coronam in capite et tonsuram in capillis congruentem, patentibus auribus more clericorum, vestes et habitum clericalem continue deferentes et alia faciant et observent que in veris clericis requiruntur.</p>
                    <p>Artes seu mercationes illicitas non exerceant, offitia et stipendia secularia non recipiant.</p>
                    <p>Nullus eorum ad consilia, in quibus negotia bellica vel alia clericali ordini indecentia tractantur, accedat.</p>
                    <p>Offitia clericis incompetentia non recipiant, set ab hiis et aliis quibus clericalis deformetur honestas prorsus abstineant.</p>
                    <p>Quicumque vero predictis vel alicui eorum contraire vel facere deprehensus fuerit vel inventus, eum nec habebimus pro clerico nec etiam defendemus.</p>
                    <p>Item statuimus ut nullus religiosus deponat proprium sue religionis habitum assumendo habitum seculare vel habito trasformato possit licentius et liberius nepharia perpetrare.</p>
                    <p>Volentes quod omnes tales trasgressores ipso facto sententiam excominicationis incurrant.</p>
                    <p>Quia peccatis exigentibus incontinentie vitium clericos occupavit quod filii progeniti manifeste testantur, idcirco iniquitates ipsorum volentes quantum possumus cooperire, statuendo precipimus ut nullus clericus cuiuscunque status seu conditionis existat filium ex fornicatione progenitum post se ducat nec etiam dictis sacerdotibus serviant in divinis et altaribus, cum eisdem administret, ne ipsius incontinentie vitium ipso filio attestante omnibus revelent.</p>
                    <p>Quod si quisquam huius contitutionis nostre trasgressor extiterit, in quadraginta soldis venetorum parvorum pro qualibet vice sententialiter condempnamus, medietatem cuius condempnationis concedimus accusanti seu ad nostram notitiam producenti.</p>
                </div>
                <div>
                    <head>Capitulum 5</head>
                    <p>(5) De clericis moram trahentibus extra dyocesim paduanam.</p>
                    <p>Cum aut nonnulli presbiteri et clerici in nostra dyocesi benefitia obtinent, extra nostram iurisdictionem evagentur, ita quod nobis pro certo constare non potest ubi ipsos requiri seu citari mandemus, omnes et singulos qui taliter se suis benefitiis absentarunt primo, secundo et tertio perhemptorie in hac generali synodo monemus et presenti constitutione statuimus et mandamus quatenus infra sex mensium spatium a pubblicatione presentis constitutionis ad sua benefitia redire debeant, deservituri per se suis benefitiis prout superius est expressum.</p>
                    <p>Alioquin contra huiusmodi absentes procedemus prout equitas suadebit ac utilitati ecclesiarum et eorum saluti videbimus expedire.</p>
                    <p>De residentia clericorum.</p>
                    <p>Quia benefitium ecclesiasticum propter offitium divinum confertur et fatis videtur indignum ut clericus benefitium percipiat et ecclesie, a qua benefitium ipsum habet, non serviat, hoc generali edicto monemus solempniter semel, secundo et tertio omnes et singulos clericos iurisdictioni nostre subiectos benefitium ecclesiasticum obtinentes ac sub excomunicationis pena districte precipimus ut quilibet in ecclesiis suis, in quibus beneficiati sunt, debeant residere ipsis ecclesiis sicut benefitii onus requirit servientes debite in divinis, nisi cum eis super hoc dispensatum fuerit, vel a nobis de non residendo licentiam obtinuerint specialem.</p>
                    <p>Quos nichilominus non residentes volumus contribuere et servire residentibus et precipue sacerdotibus iuxta suorum benefitiorum facultates, ne ipse ecclesie divinis obsequiis defraudentur.</p>
                </div>
                <div>
                    <head>Capitulum 6</head>
                    <p>(6) De rebus ecclesie non alienandis.</p>
                    <p>Statuimus quod nullus vendat, permutet, alienet quocumque alienationis titulo, pignori seu ypoteche obliget calices, cruces, vasa argenti, libros, paramenta et quecumque ornamenta ad ornatum altarium et ecclesiarum seu divinum cultum pertinentia in nostra ecclesia cathredali sine licentia nostra ac archipresbiteri et capituli nostri paduani; in aliis autem ecclesiis seu monasteriis civitatis et diocesis paduane sine nostra vel successorum nostrorum licentia et auctoritate.</p>
                    <p>Contrarium autem facientes ac res predictas vendentes, permutantes, alienantes, pignorantes seu ypotecantes, necnon predictarum rerum emptores ac quocunque de predictis modis receptores et super illis peccunia seu res alias mutuantes excomunicationis sententiam, quam ex nunc in ipsos in hiis scriptis proferimus, incurrere volumus ipso facto.</p>
                    <p>Ex frequentibus querelis quorundam laycorum didicimus quod nonnulli clerici ac persone ecclesiastice tam benefitiati quam etiam qui non sunt benefitia ecclesiastica assecuti nostre iurisditioni subiecti tam principaliter quam fideiussorio nomine se obligant apud eos qui dum in iudicio confessi fuerint vel convicti ut suis illudant creditoribus se bonis cedere profitentur, allegantes quod inanis est actio quam inopia debitoris excludit; nos igitur, ipsorum fraudi et malitie volentes salubriter obviare, statuimus ut nullus clericus cuiuscunque status vel conditionis existat nec persona ecclesiastica de cetero se obliget apud quemquam, ultra quam facultatum suarum se vires extendant; quod si fecerint et in iudicio convicti vel confessi supradictam exceptionem ausi fuerint allegare in ea perseverando, eo ipso a perceptione fructuum benefitiorum suorum presentis constitutionis vigore decernimus manere suspensos et ipsos fructus creditorum utilitatibus volumus applicari.</p>
                    <p>Qui si durante huiusmodi suspensione aliquid de fructibus ipsis attingerint quocunque quesito colore vel in ipsa suspensione perseveraverit per sex menses animo indurato, eo ipso excommunicationis sententiam incurrant et nichilominus procedemus ad privationem benefitiorum ipsorum si in ipsa sententiam excomunicationis perseveraverint, prout equitas suadebit.</p>
                    <p>Predicta autem locum habere volumus non tantum in contrahendis debitis set etiam in contractis.</p>
                </div>
                <div>
                    <head>Capitulum 7</head>
                    <p>(7) De inventario de bonis ecclesiarum conficiendo.</p>
                    <p>Ut bona ecclesiarum conserventur illesa, hac synodali constitutione duximus statuendum ut quicumque prelatus aut rector alicuius ecclesie ad rectoriam seu dignitatem de cetero assumetur, sub pena decem librarum parvorum postquam possessionem fuerit adeptus corporalem, infra spatium unius mensis bonorum omnium mobilium monasterii, abbatie seu prioratus vel ecclesie ad cuius regimen assumetur inventarium confici faciat per publicum instrumentum ut per hoc appareat utrum bona eius administrationi commissa minuantur seu etiam augeantur, et infra ipsum mensem ipsius inventarii copiam nobis debeat presentare.</p>
                </div>
                <div>
                    <head>Capitulum 8</head>
                    <p>(8) De monasteriis monialium non intrandis.</p>
                    <p>Statuimus quod nullus religiosus, nullus clericus, nullus laycus cuiuscunque status, ordinis vel conditionis existat, personis et casibus infrascriptis exceptis, audeat intrare aliquod monasterium monialium civitatis seu dyocesis paduane nec in chorum ecclesiarum que sunt in monasteriis supradictis neque in claustra vel alias clausuras prefatorum monasteriorum.</p>
                    <p>Statuimus etiam atque precipimus abbatissis, priorissis et singulis monialibus prefatorum monasteriorum quod predictos intrare prohibitos ad ipsa monasteria et loca predicta non recipiant nec admictant ipsisque non loquantur nisi in casibus infrascriptis.</p>
                    <p>Contrarium autem facientes excomunicationis sententiam, quam ex nunc in omnes predictos religiosos, clericos, laycos, abbatissas, priorissas et moniales in hiis scriptis ferimus, incurrere volumus ipso facto.</p>
                    <p>Medicis autem pro curis faciendis, artificibus pro operibus exercendis, advocatis pro consiliis prebendis in causis monasteriorum, notariis pro instrumentis conficiendis et testibus tunc opportunis, visitatoribus sive generalibus sive spetialibus aliisque sacerdotibus ad hoc spetialiter deputatis seu deputandis tam pro divinis offitiis celebrandis quam pro confessionibus audiendis quam pro sacramentis ecclesiasticis ministrandis, cum casus et necessitas exegerit, intrandi ad loca predicta licentiam impartimur, ita tamen quod soli cum aliqua moniali, casu confessionis excepto, nullatenus conversentur.</p>
                    <p>Et cum audiunt confessiones monialium non infirmarum, audiant eas ad aliquam fenestram ferrata pariete intermedio existente.</p>
                    <p>Et cum audiunt confessiones infirmarum, audiant eas in tali loco quod due saltem moniales ad hec per abbatissam deputande videre et non audire valeant utriusque personam.</p>
                    <p>Predicti etiam visitatores, nisi magna necessitas exigat, clausuram interiorem monasteriorum non intrent, set cum uno adminus honesto sotio in loco non suspecto moniales examinent et suum offitium exerceant.</p>
                    <p>Inhibemus etiam sub pena excomunicationis quod mulieres alias cuiuscunque conditionis, illis exceptis quarum honesto et familiari obsequio utuntur pro necessitatibus monasteriorum et monialium predictarum, infra clausuram prefatorum monasteriorum non admictant.</p>
                    <p>Concedimus etiam quod in solempnitatibus sanctorum, sub quorum nomine ecclesie prefatorum monasteriorum sunt dedicate, et in ipsarum ecclesiarum consecrationibus religiosi, clerici et layci ac mulieres possint intrare ecclesias supradictas et prima dumtaxat claustra predictorum monasteriorum; et tunc abbatisse et moniales in loco decenti se teneant ita quod ipsarum honestas illesa servetur.</p>
                    <p>Concedimus etiam quod si abbatisse seu moniales supradicte pro aliqua honesta causa et spetialiter utilitate monasteriorum contingente aliquibus religiosis, clericis seu laycis loqui voluerint, dummodo predicti eundi ad predicta monasteria a nobis licentiam obtinuerint seu nostro vicario in absentia nostra, possint eis loqui, et honesta ac utilia negotia tractare cum eis.</p>
                    <p>Et si abbatissa loqui voluerit, adhibeat secum duas adminus honestas et antiquas moniales que audiant ea que loquentur.</p>
                    <p>Si vero monialis loqui voluerit, hoc faciat de licentia abbatisse que, si licentiam loquendi concesserit, teneatur ei dare duas sotias honestas et antiquas que similiter audire possint ea que loqui voluerint; huiusmodi autem locutio semper fiat per abbatissas et moniales ad fenestras ferratas et aliquo pariete intermedio.</p>
                </div>
                <div>
                    <head>Capitulum 9</head>
                    <p>(9) Qualiter confessiones per presbiteros audiri debeant.</p>
                    <p>Sancimus quod sacerdotes regulares et seculares in ecclesiis audientes confessiones mulierum non audiant eas in angulis ecclesiarum nec in locis occultis, set in tali parte quod utriusque persone videri possint comuniter ab hiis qui fuerint in ecclesiis presentes.</p>
                    <p>Et confessiones mulierum non infirmarum alibi quam in ecclesiis non audiant.</p>
                    <p>Qui vero accedunt ad audiendas confessiones mulierum infirmarum audiant eas in tali loco quod sotius sacerdotis et alie persone in domo mulieris existentes videant sacerdotis et mulieris confitentis personam, et ita remote existant quod confitentis verba audire non possint.</p>
                    <p>Contrarium autem facientes viginti librarum pene volumus subiacere.</p>
                </div>
                <div>
                    <head>Capitulum 10</head>
                    <p>(10) De celebratione missarum.</p>
                    <p>Ne sacratissima offitii misse devotio, in qua fidei Christiane fundamentum consistit, ex cotidiana pluralitate apud christicolas minuatur, in hac generali synodo statuimus et inviolabiliter observari precipimus ne aliquis presbiter in civitate vel dyocesi nostra bis in die missarum solempnia celebrare presumat, exceptis casibus a iure permissis.</p>
                    <p>Qui vero contrafecerit quadraginta soldos parvorum persolvat, cuius pene medietatis sit illius qui eum studuerit accusare.</p>
                </div>
                <div>
                    <head>Capitulum 11</head>
                    <p>(11) De custodia eucharistie et qualiter ad infirmum deportetur.</p>
                    <p>Statuimus preterea, ne propter incuriam sacerdotum divina indignatio gravius exardescat, ut a sacerdotibus eucharistia in loco singulari, mundo et clave signato prope altare seu iuxta semper honorifice collocata devote ac fideliter conservetur ne ad illam temeraria manus possit extendi.</p>
                    <p>Hoc idem dicimus et mandamus de custodia adhibenda de chrismate et oleo cathecuminorum et etiam infirmorum.</p>
                    <p>Adicientes ut, cum sacra hostia ad infirmum portatur, sacerdos indutus superpellitio seu cotta honorifice ferat et manifeste superposito velamine mundo, et campanula et lumine precedente, cum sit candor lucis eterne, ut ex hoc apud omnes fides et devotio augeatur.</p>
                    <p>Prohibentes omnino ac sub pena excomunicationis mandantes ne quis ipsum sacrum corpus ad infirmum occulte seu absconse deferat, sic ut a quibusdam audivimus impudenter fieri, portando ipsum sub cappa vel indumento alio.</p>
                    <p>Si vero in reditu ab infirmo in vase corpus Christi non fuerit, lumen extinguatur et campanula non pulsetur ne ydolatrare aliqui videantur.</p>
                    <p>Precipimus etiam quod sacerdos deferens ad infirmos corpus Christi numquam solus incedat set semper secum aliquem socium clericum, et si clericum habere non possit socium laycum secum ducat.</p>
                </div>
                <div>
                    <head>Capitulum 12</head>
                    <p>(12) De ministrantibus sacramenta extra suas parochias.</p>
                    <p>Ne ab illis videatur peccandi causa, invitatio, materia et exemplum procedere, a quibus peccatorum est venia postulanda providimus, statuimus et irrefragabiliter diffinimus quod nullus presbiterorum, capellanorum vel clericorum Padue sit ausus egredi vel exire parochiam propriam et aliam ingredi ad audiendum confessiones, dandam eucharistiam, conferendum batisma vel aliquod aliud ecclesiasticum sacramentum, aut sponsam alterius parochie in sua ecclesia recipere absque iusta causa, et illius vel illorum verbo et licentia sacerdotis vel sacerdotum cuius quorumque est verbum et licentia impetranda.</p>
                    <p>Qui vero contra predicta vel aliquod predictorum venire vel facere presumpserit, quidquid obventionis ob hoc perceperit proprio sacerdoti resignet et loco pene viginti soldos parvorum distribuendos prout nobis placuerit in usu parvorum qualibet vice persolvat.</p>
                </div>
                <div>
                    <head>Capitulum 13</head>
                    <p>(13) De euntibus ad funera absque invitatione.</p>
                    <p>Statuimus quod nullus presbiterorum, capellanorum et clericorum sit ausus quovis modo ad alienam ecclesiam, monasterium vel cenobium aut alium locum secularem vel religiosum ire vel accedere ad funus alicuius vel ad aliud officium funeris sive nocturnas exequias vel vigilias, nisi fuerit vocatus a presbitero vel rectore illius ecclesie vel parochie, loci vel monasterii, seu pro voluntate heredum defuncti specialiter invitatus.</p>
                    <p>Qui vero contrafecerit, pro pena quinque soldos parvorum prout nobis videbitur in usus pauperum convertendos solvere teneatur.</p>
                </div>
                <div>
                    <head>Capitulum 14</head>
                    <p>(14) De celebratione festi beati Danielis martiris.</p>
                    <p>Festum beati Danielis martiris nostri patroni singulis annis in nostra paduana ecclesia futuris celebrari temporibus in perpetuum debitis devotione ac reverentia cupientes, monemus omnes et singulos archipresbiteros et parochiales presbiteros nostre iurisdictioni subiectos, ac districte in virtute sancte obedientie sub excomunicationis pena mandamus quatenus festum predicti martiris gloriosi, quod celebratur tertia die dominica mensis maii, in suis kalendariis debeant annotare, ac ipsa die festi cum populo sibi commisso sicut devote poterunt, legitimo impedimento cessante, venerandum corpus supradicti patroni nostri visitare procurent, nec expectent de cetero ad predictam solempnitatem per alios invitari.</p>
                </div>
                <div>
                    <head>Capitulum 15</head>
                    <p>(15) De puerorum baptismo non differendo.</p>
                    <p>Quia pungunt nos acriter aculeo doloris interius quedam verba que de quibusdam parvulis absque salutifero baptismatis sacramento ob parentum ac capellanorum suorum negligentiam culpabilem decedentibus gratia divine visionis privatis audivimus, nos tanto periculo animarum et dampno inestimabili providere Deo propitio totis desideriis cupientes, hac generali synodo monemus solempniter semel, secundo et tertio omnes et singulos presbiteros et parochianos nostre civitatis et diocesis tam presentes quam absentes, quibus cura imminet animarum, et eis sub pena ecomunicationis quanto districtius possumus precipimus et mandamus quatenus parochianos et populum sibi commissum utriusque sexus in ecclesiis suis seu alibi, ubi et quando maior convenerit populi multitudo, ex parte et auctoritate nostra moneant solempniter et sub pena excomunicationis districte precipiant ut quilibet ex ipsis filios suos intra octo dies, postquam nati fuerint, ad ecclesiam deferri et per parochiales sacerdotes suos baptizari faciant et procurent.</p>
                    <p>Volumus insuper et mandamus quod presens monitio et mandatum quolibet mense semel in qualibet ecclesia tamquam sacra lectio repetatur.</p>
                    <p>Sacerdotum vero negligentiam, si per eos steterit quominus dicto termino parvuli baptizentur, et qui predictas monitiones facere ac huiusmodi constitutionem nostram singulis mensibus publicare distulerint, gravissime puniemus.</p>
                </div>
                <div>
                    <head>Capitulum 16</head>
                    <p>(16) Quod mulieres non teneant pueros in lector infra biennium.</p>
                    <p>Nulle quoque mulieres lactantes parvulos infra biennium existentes sub pena excomunicationis in eodem lecto secum detinere presumant, ne ipsos opprimant et perimant dormientes fiantque autrices funerum quas nutrices esse convenit filiorum.</p>
                    <p>Mandantes quod sacerdotes parochiales in festivatibus Nativitatis et Resurectionis dominice ac Penteconstes et Asumptionis domine nostre hoc statutum populo anuntiare infra missarum solempnia teneantur, sub pena soldorum centum quam incurrant si hoc neglexerint adimplere.</p>
                </div>
                <div>
                    <head>Capitulum 17</head>
                    <p>(17) De symoniacis et aliis iniuste detinentibus ecclesiastica beneficia.</p>
                    <p>Quia symoniaca pravitas inter omnia crimina detestabilior iudicatur adeo quod eius respectu cetera quasi pro nichilo reputantur, ipsam a nostris subditis vigilanti studio intendimus amovere.</p>
                    <p>Ideoque presenti sanctione duximus statuendum ut quivis clericus tam subditus quam prelatus, cuiuscunque status seu conditionis existat, qui contra Deum et iustitiam et bonum conscientie beneficium seu dignitatem vel rectoriam tenet vel in futurum tenebit, quod vel que per se vel per alium acquisitum fuerit per symoniacam pravitatem, sine mora illud vel illam in nostris manibus libere resignet penitus et dimictat, et ad restitutionem omnium fructuum et proventuum quos quilibet talis receperit ipsi ecclesie, in cuius preiudicium recepit, integre restituere teneatur.</p>
                </div>
                <div>
                    <head>Capitulum 18</head>
                    <p>(18) Contra occupatores beneficiorum ecclesiasticorum.</p>
                    <p>Statuimus quod nullus clericus seu religiosus dignitatem, personatum, officium seu beneficium ecclesiasticum cum cura vel sine cura occupare seu se in illis intrudere quovis quesito colore presumat; et si quis contrafecerit, ipso facto sententiam excomunicationis incurrat nisi occupata dimiserit et perceptos fructus restituerit, absolutionis beneficium nullatenus percepturus.</p>
                </div>
                <div>
                    <head>Capitulum 19</head>
                    <p>(19) De conspiratoribus.</p>
                    <p>Cum grave sit conspirationem facere contra quemquam et multa mala ex conspirationibus oriantur, volentes super hoc malitiis hominum obviare, statuimus quod nullus clericus vel regularis persona de cetero facere hoc attemptet; et si quis contrafecerit, canonice ultioni subiaceat et pene quam duxerimus pro qualitate criminis imponendam.</p>
                </div>
                <div>
                    <head>Capitulum 20</head>
                    <p>(20) De usurariis.</p>
                    <p>Ad hec de usurariis quantum possumus libenter providere volentes, statuimus et mandamus districte sub excomunicationis pena, quam in contrafacientem quemlibet ex nunc prout ex tunc proferimus in hiis scriptis, et ipso facto contrario incurrere volumus transgressores, quod nullus postquam prestita fuerit securitas de restituendis usuris extortis et appellationis benefitio renuntiatum fuerit in eadem super aliqua sententia seu interlocutoria vel mandato lata vel facto pro usuris restituendis appellare audeat vel presumat; nullusque advocatorum seu procuratorum in causa talis appelationis patrocinari vel agere, procurare seu consilium impendere quoquo modo audeat vel presumat.</p>
                    <p>Nos enim quoslibet advocatos et procuratores officio in nostra curia usque ad annum a die transgressionis presentis nostre constitutionis suspendimus et sine omni spe restitutionis suspensos esse volumus ipso facto.</p>
                    <p>Utriusque Testamenti pagina usurarum reprobata vorago ita quorundam animos ceca cupiditate fuscavit ut que eis iure prohibente interdicta noscuntur quesitis diversis fraudibus perpetrare conentur.</p>
                    <p>Nonnulli siquidem fenebrem pecuniam exercentes alienam pecuniam vel suam mutuant nomine alieno, aut suam per alios faciunt mutuari ut sic usurarii minime censeantur.</p>
                    <p>Hos autem omnes et quemlibet ipsorum ad restitutionem in solidum et principaliter volumus obligari et in electione sit actorum quem eorum maluerit in iudicio convenire, ita quod per conventionem unius non excludatur quin possit reliquum convenire, si a primo quod petierit non potuerit obtinere.</p>
                    <p>Instrumenta quoque facta in filiis, nepotibus aut uxoribus usurariorum manifestorum seu per ipsos sub nomine depositi vel mutui vel sub alia quacunque forma verborum presumptione violenta, contractus usurarios esse censemus et in fraudem usurarum esse confectos.</p>
                    <p>Statuentes quod tam in vita quam post mortem ipsorum usurariorum cum agetur de usuris huiusmodi repetendis cognoscatur ac si in personis ipsorum usurariorum contractus essent huiusmodi celebrati.</p>
                    <p>Quia plures usurarii eorum ex usuris quas extorquent ut plurimum non instrumenta conficiunt set codices rationum, propter quod contingit quod apud illos qui usuras solverunt nulla remanent documenta quibus probare possint usuras extortas, et sic ipsi remanent in gravi dampno et heredes in periculo animarum, cum sepe dictarum rationum seu librorum copia denegatur, nos volentes tam indempnitati eorum qui recipere debent quam saluti decedentium et ipsorum heredum salubriter providere, presenti synodali constitutione duximus statuendum ut quamquam supradicti usurarii modo expresso mandent satisfieri de usuris, nichilominus ante assignationem librorum dictarum rationum omni fraude remota parochialis sacerdos talibus deneget ecclesiastica sacramenta, quod si secus fecerit, sententiam excomunicationis incurrat.</p>
                    <p>Et si ante assignationem dictorum librorum decesserint, non admictantur ad ecclesiasticam sepulcturam nec eis prosit quod dicant libros ipsarum rationum se non habere, etiam si protestentur velle firmare proprio sacramento cum non sit verisimile; et si eos non habent, dolo desierint possidere nisi forte, habito respectu ad personas petentium et quantitates petendas secundum arbitrium iudicantis, securitatem prestent de restituendis usuris, credendo petentium simplici iuramento.</p>
                    <p>Usurariorum manifestorum saluti volentes latius providere, monemus omnes notarios et eis sub excomunicationis pena mandamus, quam eorum quemlibet si secus fecerint incurrere volumus ipso facto, quatenus nullus eorum securitatem recipiat in civitate ab aliquo usurario manifesto sine nostra seu nostri vicarii licentia speciali, nisi forte tanta necessitas instaret quod ad nos vel ad nostrum vicarium absque mortis periculo recursus convenienter non posset haberi.</p>
                    <p>Semper autem recipiatur securitas secundum formam nostre curie consuetam et constitutiones domini patriarche super hoc promulgatas, quam sub pena predicta in libro nostre curie per manum publicam ipsorum notariorum expensis heredum infra decem dies post mortem testatoris volumus registrari, ut quilibet ipsius copiam possit habere absque dispendio expensarum.</p>
                    <p>Et quia in forma securitatis cavetur expresse ut coram nobis aut nostro vicario fiant quietationes usurarum et restitutio earundem ut omnis fraus et dolus cesset qui consuevit exerceri in talibus, sicut rerum experientia manifesta docet idcirco instrumenta restitutionum usurarum huiusmodi alibi facta quam in securitate cavetur, quia suspitione non carent, decernimus non valere.</p>
                    <p>Notariis autem existentibus in dyocesi propter locorum distantiam indulgemus ut possint securitates huiusmodi recipere absque nostra seu vicarii nostri speciali licentia, presente tamen proprio confessore.</p>
                    <p>Volumus nichilominus ut infra quindecim dierum spatium post mortem testatoris, sub pena predicta, securitates antedictas in libris curie nostre registrare debeant prout superius est expressum.</p>
                </div>
                <div>
                    <head>Capitulum 21</head>
                    <p>(21) De sortilegis et eorum pena.</p>
                    <p>Precipimus et statuimus sub pena excomunicationis quod nullus ad sortilegos seu sortilegas pro sortibus exercendis audeat habere recursum.</p>
                    <p>Item inibemus atque precipimus quod nullus sacramento eukaristie, crismate, oleo sancto seu aqua benedicta abutatur, presertim pro malefitiis exercendis.</p>
                    <p>Nullus insuper demones audeat invocare nec ad invocantes habere recursum pro invocatione huiusmodi exercenda.</p>
                    <p>Nullus insuper ossibus mortuorum seu aliqua parte humani corporis seu hominis mortui vel viventis uti audeat ad malefitia facienda.</p>
                    <p>Si quis autem contrarium fecerit, ipso facto sententiam excomunicationis incurrat; et si sacerdos vel alii clerici seu layci predicta ministraverint adversus predictos, similiter excomunicationis sententiam ipso facto incurrant.</p>
                </div>
                <div>
                    <head>Capitulum 22</head>
                    <p>(22) De clericis luxoribus.</p>
                    <p>Hac synodo generali statuimus quod nullus clericorum Padue in civitate vel villis dyocesis nostre ludere audeant ad ludum aliquem cum taxillis vel alias inhonestum, ubi denarii amictantur, sub pena soldorum viginti et quilibet sit accusator et teneatur accusare quoscunque viderit sic ludentes et habeat medietatem banni.</p>
                </div>
                <div>
                    <head>Capitulum 23</head>
                    <p>(23) De pena clericorum portantium arma.</p>
                    <p>Quia clericorum arma debent esse orationes et lacrime et non ferrum, statuimus et ordinamus ac precipimus inviolabiliter observari quod nullus clericorum in civitatis Padue et dyocesis audeat vel presumat alicuius generis arma portare per civitatem vel villas dyocesis paduane.</p>
                    <p>Quicunque vero contrafecerit et inventus fuerit cum armis, persolvat et persolvere teneatur illa banna et pecunie quantitates que contra laycos in statutis comunis Padue continentur, ad quas eos ex nunc prout ex tunc scriptis presentibus condempnamus.</p>
                    <p>Verum quia supradicti clerici pretestu inimicitiarum capitalium seu propter viarum discrimina, que allegant, predictas penas effugiunt, declaramus et pronuntiamus quod ad predicta probanda nullatenus admictantur nisi ante inventionem armorum de supradictis inimicitiis fides facta fuerit coram nobis vel vicario nostro, et notorium sit ipsos per suspecta loca debere transire et inventi fuerint tamquam viatores in itinere constituti.</p>
                </div>
                <div>
                    <head>Capitulum 24</head>
                    <p>(24) Contra concubinarios manifestos.</p>
                    <p>Contra concubinarios manifestos non intendimus ad presens aliquid novum statuere, set constitutionem bone memorie domini Latini condam legati sedis apostolice in partibus istis, in qua dicitur quod omnes concubinarii manifesti ipso facto suis benefitiis sint privati, proponimus executioni debite demandare.</p>
                </div>
                <div>
                    <head>Capitulum 25</head>
                    <p>(25) De sacrilegis.</p>
                    <p>Ecomunicamus et anathematicamus in hiis scriptis ex parte Dei omnipotentis et nostra omnes effractores, violatores, incendiarios ecclesiarum et occupatores violentos bonorum immobilium ecclesiasticorum, necnon eos qui violenter occupant vel furto subtrahunt calices, cruces, libros, ornamenta seu paramenta quecunque ad ecclesias et maxime ad ornatum altaris pertinentia.</p>
                </div>
                <div>
                    <head>Capitulum 26</head>
                    <p>(26) De pena impedientium collationes ecclesiarum factas per episcopum.</p>
                    <p>Quorundam clericorum et personarum secularium abusum qui ad ea, que sibi a iure noverint interdicta, ausu temerario manus extendunt, refrenare cohertione debita cupientes, hac synodali constitutione sanctimus monentes pro primo, secundo et tertio perhemptorio ut in ecclesiis que ad nostram ordinationem seu provisionem immediate pertinere noscuntur nullus postquam aliqua ipsarum vacare contigerit nostram provisionem seu ordinationem per se vel per alium quoquo modo impedire presumat, quominus nostra provisio seu ordinatio debitum consequatur effectum.</p>
                    <p>Alioquin quemlibet impedientem nostram provisionem seu ordinationem cuiuscunque status, ordinis vel dignitatis existat, nisi infra quindecim dierum spatiam destiterit a premissis, excomunicationis sententiam incurrere volumus ipso facto.</p>
                </div>
                <div>
                    <head>Capitulum 27</head>
                    <p>(27) Quod quilibet prelatus habeat has constitutiones.</p>
                    <p>Mandamus et precipimus omnibus abbatibus, prioribus, archipresbiteris, prepositis ac omnibus prelatis ecclesias collegiatas habentibus quatenus predictas constitutiones integraliter sub pena quadraginta soldorum parvorum usque ad quatuor menses in suis ecclesiis scriptas habeant et easdem studeant eorum subditis publicare.</p>
                </div>
                <div>
                    <head>Explicit</head>
                    <p>Actum Padue in nostra cathedrali ecclesia in generali synodo totius cleri civitatis et dyocesis paduane ibidem congregata anno Domini millesimo trecentesimo trigesimo nono, indictione septima, die mercurii septimo mensis aprilis, presentibus venerabilibus viris dominis Ieorgio de Ianua, Leonardo de Carraria et Perencano de Carraria canonicis predicte nostre cathredalis ecclesie paduane ac providis et discretis viris dominis presbitero Bartholoto rectore ecclesie Sancti Clementis de Padua primicerio capellanorum civitatis Padue, presbitero Paduano, presbitero Oliverio et presbitero Iacobo de Limignano mansionariis predicte nostre ecclesie paduane, Bartholomeo de Vallemontonis archipresbitero de Montesilice, Bonaventura de Pulveraria archipresbitero de Tribano, presbitero Andrea plebano Sancte Eufomie de Burgoricho, presbitero Paulo et presbitero Guillelmo rectoribus ecclesie de titulo plebium et ecclesiarum dyocesis paduane, presbitero Bartholomeo Sancti Nicolay, presbitero Thomaxino Sancti Martini, presbitero Iohanne Sancti Thome, presbitero Luchesio Sancti Petri et presbitero Anthonio Sancti Thomaxii, ecclesiarum civitatis Padue rectoribus ac dominis Matheo Laurentio condam domini Iacobi de Padua, Martino condam Octonis de Marostica iuris peritis, magistro Iacobo condam Corradi de Barbarano, Prediparte notario condam Gerardini, Bartholomeo notario condam Iacobi Porcelle, Bencivenne notario dicto Cenne condam Petri, Viviano notario filio Liacarii et Oliverio notario condam Octonelli de Sermedula, omnibus officialibus episcopalis curie paduane, testibus et aliis pluribus.</p>
                    <p>Ego Ubertus filius Bartholomei Porcelle notarii, imperiali auctoritate notarius publicus, civis Padue et officialis episcopalis curie paduane, publicationi suprascriptarum constitutionum in prefata synodo una cum prefatis testibus presens fui ipsasque de mandato eiusdem domini episcopi paduani scripsi et in hanc publicam formam redegi meoque solito signo et nomine roboravi rogatus in fide et testimonium omnium premissorum.</p>
                </div>
                <div>
                    <head>Footnotes</head>
                    <p>[1]</p>
                </div>
            </div>
        </body>
    </text>
</root>
