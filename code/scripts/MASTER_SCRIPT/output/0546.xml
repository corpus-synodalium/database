<?xml version="1.0" ?>
<root>
    <teiHeader>
        <fileDesc>
            <titleStmt>
                <title/>
                <recordID>Record ID: 0546</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage/>
            <languageNote/>
            <langUsage/>
            <creation>
                <origDate/>
                <dateNotes/>
                <origPlaces/>
                <diocese>Sodor</diocese>
                <province>[Holy See]</province>
                <country/>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain/>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>incipit</head>
                <p>Incipiunt constitutiones synodales Sodorensis ecclesiae, in synodo ordinatae, celebratae et statutae in ecclesia Sancti Bradani in Mannia, sexto Idus Martii anno Domini millesimo ducentesimo nonagesimo primo, cui praefuit venerabilis pater Dominus Marcus Sodorensis episcopus.</p>
            </div>
            <div>
                <head>001</head>
                <p>(1) De infirmis visitandis.</p>
                <p>Statuimus ut singuli capellani prompti sint ad infirmos visitandos cum vocati fuerint, ne per eorum negligentiam, aliquos contigerit sine sacramentis ecclesiasticis mori.</p>
                <p>Et cum ad eos accesserint induti superpelliciis, reverenter corpus Dominicum deferant, in pixide ad hoc deputata, lintheo albo vel serico cooperto, et tintinnabulo praecedenti in villam ecclesiae, vel in locos prope ecclesiam constitutis.</p>
                <p>Ad loca vero remota corpus Dominicum non deferatur nisi per capellanum ecclesiae, capa clausa indutum.</p>
                <p>Et cum adeo infirmos accesserint, moneant eos salubriter, et inducant ad veram confessionem et paenitentiam, et testamentum rite faciendum, nec aliquos sine candela accensa de cera communicent.</p>
                <p>Et ipsos ad fabricam parochialis ecclesiae iuxta facultates suas, ut aliquid relinquant, diligenter moneant, ad quae colligenda et reservanda duo fideles parochiae iuxta providentiam rectorum ecclesiarum deputentur.</p>
            </div>
            <div>
                <head>002</head>
                <p>(2) De indumentis capellanorum.</p>
                <p>Statuimus ut singuli capellani capis clausis utantur, et aliis indumentis suis ordinibus convenientibus; sed mantellam capellanis omnino interdicimus.</p>
                <p>Et praecipimus quod capellani omnes, diebus festivis et solemnibus, maxime capis clausis utantur, et etiam cum ad capitula, vel ad synodum accesserint.</p>
                <p>Quod si secus fecerint, illud aliud indumentum inhibitum quod portaverint, fabricae ecclesiae Sancti Germani sine aliqua redemptione applicetur.</p>
            </div>
            <div>
                <head>003</head>
                <p>(3) De honestate sacerdotum</p>
                <p>Praecipimus quod omnes capellani caveant ne aliquo modo ad tabernas accedant, vel in suis domibus tabernas teneant, quod non sint ebriosi, luxuriosi, litigiosi, sed parati verbo et opere exempla bonae vitae, et laudabilis conversationis transmittant in subditos suos.</p>
                <p>Et quod unusquisque secundum quod sapit, de Evangelio et Sacra Scriptura, articulos quoque fidei plebi suae exponat; necnon diligenter moneant parochianos suos, ut pueros suos instruant symbolum apostolorum et orationem Dominicam, cum salutatione Beatae Mariae Virginis.</p>
            </div>
            <div>
                <head>004</head>
                <p>(4) De baptismo.</p>
                <p>Capellani caveant ne per negligentiam aliquis infans sine baptismo, quod absit, moriatur, et etiam sub poena excommunicationis inhibemus, ne aliquis capellanus pro baptizandis infantibus vel infirmis visitandis aut mortuis sepeliendis praemium aut munus exigat aut recipiat nisi quantum de iure exigendum, et quod nullus capellanus tunicas seu chrismalia baptizatorum in alios usus convertat quam in usus ecclesiae, nec mutando tunicam seu chrismale unius pueri nec alterius pueri, denuo recipiat sub poena excommunicationis.</p>
            </div>
            <div>
                <head>005</head>
                <p>(5) De castitate sacerdotum.</p>
                <p>Statuimus quod nullus capellanus focariam et concubinariam alterius capellani vel cuiuscunque adulteram in parochia sua permittat, nisi tribus monitionibus praemissis parochiam suam deserat, aut nominatim excommunicet.</p>
                <p>Quod si non fecerit, sciat se poenae excommunicationis subiacere.</p>
            </div>
            <div>
                <head>006</head>
                <p>(6) De poena transgressorum.</p>
                <p>Districtius inhibemus ne ecclesiarum rectores, vicarii, sacerdotes, vel clerici in sacris ordinibus constituti, publice vel privatim habeant focarias, unde sinistra poterit oriri suspicio; quod si facere praesumpserint beneficia clericorum taliter vivientium in nostra manu capiantur, eisque interdicantur ingressus ecclesiae, quousque paenituerint de commisso, et ad nos accesserint paenitentiam canonicam acceptum.</p>
                <p>Hanc autem destrictionem non tantum de capellanis parochias regentibus, sed etiam de quibuscunque aliis praecipimus inviolabiliter observari.</p>
                <p>Personae vero ecclesiarum qui ausu temerario, vel capellanos in ecclesiis publice concubinarios retinent ministrantes, seu ministraturos, vel in parochiis sustinuerint, ad arbitrium nostrum puniantur.</p>
            </div>
            <div>
                <head>007</head>
                <p>(7) De ministerio clericorum.</p>
                <p>Statuimus idem quod omnes capellani, diaconi et ceteri ministri altaris honeste et devote sine murmuratione non caputiis in capitibus nec tenis vel piliis aut cerothecis in manibus aut in pede calcaribus, cum tonsura et corona decenti iuxta gradus sui dignitatem, ad divinum officium accedant.</p>
            </div>
            <div>
                <head>008</head>
                <p>(8) De ieiuniis iniungendis.</p>
                <p>Et praecipimus quod singuli capellani in suis parochiis ieiunia quatuor temporum et rogationis, apostolorum vigilias, sanctorumque festivitates consuetas in Dominicis praecedentibus rite denuntient.</p>
            </div>
            <div>
                <head>009</head>
                <p>(9) De vicariis, ut respondeant de ornamentis ecclesiae.</p>
                <p>Statuendo praecipimus quod omnes vicarii tam de custodia vestimentorum et ornamentorum quam de omnibus aliis ecclesiae pro rata sua portione respondeant.</p>
            </div>
            <div>
                <head>010</head>
                <p>(10) De purificatione post partum.</p>
                <p>Praecipimus ut singuli capellani moneant parochianas suas et54 inducant post puerperium ad ecclesias accedere cum candelis et oblationibus tempore purificationis statutae, ut infra quindenam minime purificentur.</p>
            </div>
            <div>
                <head>011</head>
                <p>(11) De mortuariis discedentium.</p>
                <p>Statuendo pronuntiamus quod de bonis cuiuslibet discedentis ecclesia habeat optionem de omnibus, iuxta consuetudinem vicinarum provinciarum, excepto uno, cum omnibus indumentis suis et fulcro vel culcitra.</p>
                <p>Quod si non habeat pirottum vel culcitram, septem dentur denarii.</p>
                <p>Et cum quolibet mortuo iuxta facultates fiant oblationes, tam in denariis quam in candelis in ecclesia sua parochiali.</p>
                <p>Et sub poena excommunicationis inhibemus ne aliquis mortuus alio loco deferatur sepeliendus, donec missa pro eo fuerit celebrata in ecclesia sua parochiali.</p>
            </div>
            <div>
                <head>012</head>
                <p>(12) De intestatis.</p>
                <p>Item stauimus ut cum aliquis intestatus decesserit, quod omnia bona sua sequestrentur in manu episcopi per loci rectorem vel vicarium, donec per episcopum quid debeat fieri fuerit ordinatum.</p>
                <p>Et nullus executorum bonis discedentium se ingerat, donec coram rectore aut officiali vel archidiacono de ultima voluntate doceantur.</p>
            </div>
            <div>
                <head>013</head>
                <p>(13) De vicariis religiosorum</p>
                <p>Statuimus ut in ecclesiis religiosorum ad proprios usus appropriatis, secundum concilium Lateranense vicarii ordinentur.</p>
            </div>
            <div>
                <head>014</head>
                <p>(14) De periculo parvulorum.</p>
                <p>Inhibemus sub poena excommunicationis, ne aliquae mulieres vel uxores parvulos suos in lectulis suis secum collocari permittant antequam aetatis suae tertium annum compleverint.</p>
                <p>Quod statutum ad minus semel in anno, a singulis sacerdotibus volumus promulgari.</p>
            </div>
            <div>
                <head>015</head>
                <p>(15) De decimis, primitiis et oblationibus.</p>
                <p>Sub poena excommunicationis statuimus quod omnes dioecesani nostri  decimas omnium bonorum suorum quae eis de anno in annum renovantur integre, plenarie sine deductione, diminutioneque aliqua solvant, sicut in Veteri et Novo Testamento praecipitur, videlicet de omni genere bladi, leguminum, pomorum et fructuum, tam in hortis quam in rure crescentium.</p>
                <p>Decima autem bladi et leguminis deferatur per parochianos ad domos vel grangias suas, et eadem diligentia eam custodiant qua suam partem, donec rectores ecclesiae vel sui procuratores de toto decimam recipiant.</p>
                <p>Item de blado suo non decimato nihil praeparent nisi quantum rectores ecclesiae vel suos procuratores scire fecerint.</p>
                <p>Item statuimus ut de qualibet domo dentur in aestate octodecim casei de melioribus et octodecim in auctumno facti, mundi, salsi et bene praeparati.</p>
                <p>Item, in domibus in quibus fit butirum, detur decima butiri sine aliqua fraude vel diminutione lactis.</p>
                <p>Si vero lac diminuatur vel in alios usus distribuatur, fiat recompensatio de caseo vel butiro.</p>
                <p>Quod si aliis temporibus anni caseum vel butirum contingat fieri, de hoc decima integra sine aliqua fraude persolvatur.</p>
                <p>Item statuimus de lana, agnis, haedis, vitulis, porcellis, pullis equorum, aucarum, de ovis gallinarum, de lino, canabo, foeno, decima integra persolvatur.</p>
                <p>Et ubi decem animalia decimanda sunt, habeat possessor optionem de duobus, ecclesia vero de reliquis; et ubi sunt nisi novem, detur nonum animal eodem modo sicut prius.</p>
                <p>Et si fuerit undecim detur nisi unum.</p>
                <p>Quod si fuerint unum vel duo, seu tria aut quatuor, pro singulis capitibus vitulorum et pullorum, detur denarius; pro agnis vero et haedis quadrans, pro porcellis obolus.</p>
                <p>Quod si fuerint quinque vel sex, vel citra novem, tunc quintum animal aestimetur et dividatur inter rectorem et possessorem; et in optione rectorum sit an velit redimere, aut dimidium pretii recipere.</p>
                <p>Item de uno agno vel duobus detur obolus, de tribus vel quatuor detur denarius; si fuerit quinque vel citra novem, aestimetur prout dictum est.</p>
                <p>De sex vero, septem vel octo fiat sicut dictum est, de uno, vel duobus vel tribus vel quatuor.</p>
                <p>Si vero undecim vel novem, animal solvatur.</p>
                <p>De porcellis, si decem vel quinque fuerint, fiat decimatio sicut statutum est de vitulis.</p>
                <p>Quod si pauciores quinque vel citra novem, pro singulis detur obolus.</p>
            </div>
            <div>
                <head>016</head>
                <p>(16) De molendinis, piscaturis et aliis minutis decimis</p>
                <p>Item de molendinis et piscaturis, tam aquarum dulcium quam salsarum, decima integra persolvatur.</p>
                <p>Item si contingat aliquem oves suas bis in anno tondere, bis decima solvatur.</p>
                <p>Item de agnis decimatis in sequenti anno tonsis, sine aliqua contradictione decima solvatur.</p>
                <p>Item de pellibus agnorum, haedorum, vitulorum et aliarum bestiarum, omnium immortuarum et interfectarum, decima integra persolvatur.</p>
                <p>Item ubi animalia alicuius pascuntur et cubant, tota decima solvatur ecclesiae loci illius.</p>
                <p>Quod si loca communibus pasturis sint deputata, tunc decima ecclesiae parochiali solvatur.</p>
                <p>Quod si pascant in una et cubent in alia, decima casei et butiti dividatur.</p>
                <p>Quod si pascantur in una et cubent in alia, tunc si in aliena parochia tondeantur et agnos pariant, tunc inter alienam parochiam et propriam parochiam decima dividatur, tam de lana, quam de agnis.</p>
            </div>
            <div>
                <head>017</head>
                <p>(17) Inhibitio ne vendant animalia ante decimationem.</p>
                <p>Inhibemus sub poena excommunicationis ne aliqui agnos, procellos, pullos, haedos, vitulos vel aliqua alia animalia decimanda vendant, vel eorum decimam aliquo modo in alios usus transferant, ante legitimam decimationem.</p>
                <p>Quod si ausu temerario hoc fecerint, statuimus omnes sic alienantes ad decimam teneri, et novimus poenae excommunicationi subiacere.</p>
            </div>
            <div>
                <head>018</head>
                <p>(18) De piscatoribus applicantibus in alienam parochiam.</p>
                <p>Statuimus quod si piscatores applicuerint cum piscaturis in parochiam alienam, vel cimbam alterius parochiae causa piscandi acceperint, tunc decima dividatur.</p>
                <p>Quod si duo vel tres in aliam parochiam causa piscandi accesserint, pro rata portione eorum decima dividatur.</p>
            </div>
            <div>
                <head>019</head>
                <p>(19) De textoribus et textricibus.</p>
                <p>Item statuimus quod textores vel textrices qui non solvunt decimam de aliis rebus, solvant quatuor denarios; alii vero quinque denarios, quod si plus lucrentur, conscientiae eorum relinquatur.</p>
            </div>
            <div>
                <head>020</head>
                <p>(20) De mercatoribus et ceteris operariis</p>
                <p>Statuimus quod mercatores, negotiatores et laboratores ceterique de omni lucro suo decimam solvant.</p>
                <p>Similiter et servientes qui conducti fuerint ab aliis, decimam solvant de stipendio suo.</p>
            </div>
            <div>
                <head>021</head>
                <p>(21) De diminutione lactis.</p>
                <p>Statuimus ut hi qui propter paucitatem animalium nec caseum nec butirum facere possunt, pro decima vaccae vitulatae solvant duos denarios et obolum.</p>
                <p>Pro non vitulata, lac tamen faciente, unum denarium et obolum.</p>
                <p>Similiter de ovibus octo tantum reputentur pro vacca.</p>
            </div>
            <div>
                <head>022</head>
                <p>(22) De fabris et aliis artificibus.</p>
                <p>Item aurifabri, fabri, fabricatores, ferrarii, falcatores, carpentarii, cementarii, de lucro suo decimam solvant, quarum solutio proprio sacramento relinquatur.</p>
            </div>
            <div>
                <head>023</head>
                <p>(23) Sequitur de oblationibus.</p>
                <p>Ordinamus et sancimus quod omnes parochiani et parochianae ter in anno singuli, singulis vicibus offerant obolum, videlicet ad festum Nativitatis Domini, Paschae, Pentecostes vel ad festum dedicationis ecclesiae.</p>
                <p>Et quod unusquisque habens domicilium et certa bona solvat in Quadragesima duos denarios et obolum ad luminaria ecclesiae.</p>
                <p>Si vero morantur in aliis domibus dum tamen habeant in bonis ad valorem sex solidorum, solvant duos denarios iuxta consuetudinem vicinarum provinciarum.</p>
            </div>
            <div>
                <head>024</head>
                <p>(24) De excommunicatione quater per annum.</p>
                <p>Ut in singulis ecclesiis quoruncuncque religiosorum seu saecularium, statuimus quater in anno, videlicet in Dominicis proximis post observationem quatuor temporum, et etiam in synodo, in genere excommunicentur omnes sortilegi, venefici, incendiarii, ecclesiarum fractores, falsarii, usurarii manfesti, impedientes testimonia legitime facta.</p>
                <p>Laici invadentes, detinentes, defraudantes, et auferentes possessiones seu quaecunque iura ecclesiastica aut libertates et omnes illi qui se in beneficio ecclesiastico intruserint et testes scienter periuri, unde amittitur ab aliquo haereditas sua, aut beneficium seu terrenum; raptores etiam publici et notorii et omnes fures et latrones, vel eos qui manuteneant vel pro eis fidem dabunt cum dicta causa revelatur.</p>
                <p>Item omnes qui in causa matrimoniali falsum testimonium perhibent, vel falsas exceptiones opponunt malitiose, vel opponi procurant, vel in causa matrimoniali testes subornant, et omnes impedientes ordinarios, quominus de bonis discedentium ab intestatis, secundum consuetudinem Ecclesiae Scoticanorum et nostrae valeant ordinare excommunicationis sententiae volumus subiacere.</p>
                <p>Item excommunicamus omnes conspiratores contra episcopos proprios vel alienos regni, seu contra tales praelatos et omnes conspiratoribus consentientes, ita quod omnes tales schismatici sunt et infames.</p>
                <p>Item auctoritate huius sacrae synodus nostrae excommunicamus omnes illos qui pacem regis et regni perturbant, et omnes illos qui causa odii vel lucri aliis falsa crimina imponunt, pro quibus mors, exilium, membrorum mutilatio, exhaeredatio vel bonorum spoliatio aut bonae famae amissio sequi debeat, si iudicialiter convincantur.</p>
            </div>
            <div>
                <head>025</head>
                <p>(25) De confessionibus.</p>
                <p>Inhibemus ne aliquis religiosus infra terram vel extra venientium sine nostra licentia confessionem audiat, pueros baptizet, infirmos communicet, vel aliqualiter alia sacramenta ecclesiastica exerceat.</p>
                <p>Item inhibemus ne aliquis parochianus extra ecclesiam suam parochialem, causa confessionis vel alicuius alterius sacramenti ecclesiastici habendi, ad alienam parochiam sive ad quemcunque alium locum saecularem, vel religosorum accedere praesumat, et si ter monitus fuerit, excommunicetur.</p>
                <p>Et quod nullus capellanus alterius parochiae eius confessionem audiat vel ipsum communicet, vel sacramenta alia ecclesiastica ministret, nisi in articulo mortis, vel de licentia proprii capellani.</p>
            </div>
            <div>
                <head>026</head>
                <p>(26) De legatis in testamento</p>
                <p>Inhibemus ne aliquis vicarius vel capellanus in fraudem ecclesiae vel aliquis alius legatarius aliquod legatum exigat aut recipiat, nisi prius debito ecclesiae declarato et soluto.</p>
                <p>Quod si secus fecerint, poenam excommunicationis incurrant.</p>
                <p>Item praecipimus quod si aliquis adhuc in vita existens causa donationis vel alia ex causa in filios, alumnos, vel in alias personas, aliquid de bonis suis transferri voluerit, hoc publice in ecclesia faciant, vel saltem coram rectore ecclesiae, vel eius attomato, vel coram bonis testibus et fidedignis.</p>
            </div>
            <div>
                <head>027</head>
                <p>(27) De matrimonio.</p>
                <p>Inhibemus ne aliquis sacerdos a Quadragesima usque ad octavas Paschae inter aliquos matrimonium celebrare praesumat, nisi de nostra licentia, vel officialium nostrorum, et ne aliquis saecularis vel clericus infra illud tempus aliquod sacramentum iudiciale aut in diebus festivis vel solemnibus praestare vel subire praesumat.</p>
                <p>Item quod nullus capellanus clandestinis sponsalibus interesse praesumat, vel clandestine per annuli benedictionem aliquos contrahi permittat, sed matrimonium secundum quod moris est, tribus denuntiationibus prius factis in ecclesia, publice et solemniter ad missae celebrationem per debita intervalla praemissis, contractum faciat.</p>
                <p>Item quod capellanus inter aliquos matrimonium vel sponsalia facere non praesumat, nisi tribus denuntiationibus prius factis in ecclesia, quaerendo tam ubi vir manet, quam mulier, nisi ambo in una parochia fuerint.</p>
                <p>Et si qui postea contra matrimonium taliter contractum, aliquid alicui obiicere voluerint, qui tempore contractus in eadem parochia fuerint quod ad eorum notitiam verisimiliter sit tales denuntiationes devenisse, nullatenus audiantur.</p>
            </div>
            <div>
                <head>028</head>
                <p>(28) De iuramento cum contractu.</p>
                <p>Item statuimus quod quilibet capellanus iurare faciat, non solum ipsos contrahentes, verum etiam tres vel quatuor aut quinque de senioribus et fidedignioribus utriusque parentelae contrahentium quorum nomine redigantur in scriptis, quod inter eosdem nesciunt aliquod impedimentum, quominus possint legitime copulari.</p>
                <p>Similiter et ab omnibus circumstantibus sub periculo animarum suarum diligenter inquirant.</p>
                <p>Et hoc ab omnibus capellanis nostrae dioecesis in matrimoniali contractu sub poena suspensionis triennalis praecipimus observari.</p>
                <p>Et nullus de causis matrimonialibus cognoscat nisi qui iura noverit et finem in causis matrimonialibus in scriptis proferat.</p>
                <p>Item statuimus quod secundum iura canonica omnes causae matrimoniales et testamentariae viduarum, pupillorum, cruce signatorum et miserabilium personarum, ad examen ecclesiae pertineant.</p>
            </div>
            <div>
                <head>29 </head>
                <p>(29 )De laicis vel clericis arma in ecclesia portantibus.</p>
                <p>Inhibemus ne quis laicus vel clericus decetero in ecclesiis nostrae dioecesis aliqua arma ferre vel aliquem tumultum seu perturbationem, et maxime tempore celebrationis missae, in eis facere praesumat.</p>
                <p>Quod si aliquis post trinam monitionem in huiusmodi crimine incorrigibilis inventus fuerit, per censuram ecclesiasticam prout nobis videtur, puniatur.</p>
            </div>
            <div>
                <head>030</head>
                <p>(30) De saecularibus placitis festivis diebus non tenendis.</p>
                <p>Statuimus quod decetero saecularia placita in Dominicis diebus aut festivis solemnibus minime teneantur in ecclesiis, in coemeteriis vel aliis locis Deo dicatis, et maxime causae sanguinis, aut criminales, er quoscunque iudices saeculares locis aut temporibus praedictis agitentur.</p>
                <p>Quod si necesse fuerit edicta regalia vel aliqua ex parte principis forte coram populo proferre, non infra missarum solemnia, sed sive ante sive post, ubi commodius potest fieri, extra tamen ecclesiam, ne praepediantur divina, praecipimus et permittimus.</p>
            </div>
            <div>
                <head>031</head>
                <p>(31) De testamentis condendis.</p>
                <p>Praecipimus et statuimus quod quilibet languens in extremis agoniis cum testamentum condere voluerit, vocet capellanum ecclesiae et clericum, et ipsis praesentibus, duobus vel tribus viris adhibitis bonis et fidedignis, testamentum suum ore suo ordinet.</p>
                <p>Et ipse sacerdos substantiam suam diligenter exquirat, et si in aliquibus creditoribus sit obnoxius vel de aere alieno oneratus.</p>
                <p>Quod si non fecerit tanquam intestatus reputatur.</p>
                <p>Quod statutum volumus ut singuli capellani in ecclesiis suis publicent.</p>
                <p>Item statuimus, ut quicunque amodo se creditorem alicuius dixerit defuncti vel aliquem cum eo iniisse contractum, et in eadem parochia manens, vel ita prope quod de infirmitate eius constare poterit, non in vita sua, nec hora testamenti, vel tempore infirmitatis illius, super hoc quaestionem moverit, vel mentionem fecerit coram viris fidedignis, post mortem defuncti nullatenus audiatur.</p>
            </div>
            <div>
                <head>032</head>
                <p>(32) De communicatione cum excommunicato.</p>
                <p>Inhibemus quod nulli cum publice excommunicatis et maxime capellani  communicent.</p>
                <p>In quo delicto si capellani rei inventi fuerint, ultioni gravissimae subiacebunt.</p>
            </div>
            <div>
                <head>033</head>
                <p>(33) De campanis pulsandis</p>
                <p>Statuimus quod campanarii ecclesiarum, cum episcopus ad ecclesias accesserit, vel prope transierit, campanas pulsent, quod si non fecerint ad arbitrium episcopi clerici punientur.</p>
            </div>
            <div>
                <head>034</head>
                <p>(34) De oleo et chrismate.</p>
                <p>Statuimus quod quilibet capellanus chrisma, oleum sanctum et oleum infirmorum semel in anno recipiat in vasis mundissimis bene ceratis.</p>
                <p>Tempore receptionis singuli eorum quatuor denarios reddent.</p>
            </div>
            <div>
                <head>035</head>
                <p>(35) De visitatione archidiaconi et ornamentis ecclesiae.</p>
                <p>Item statuimus quod archidiaconus secundum apostolum non quae sua sunt quaerat, sed quae Iesu Christi.</p>
                <p>In sua visitatione provideat quod canon missae emendetur et quod sacerdotes rite proferre sciant dicta canonis et baptismatis, et doceant laicos in qua forma baptizare debeant in articulo necessitatis, ut saltem hoc sciant facere in suo idiomate.</p>
                <p>Habeat etiam archidiaconus omnia ornamenta ecclesiarum in scriptis redacta et utensilia, earum vestes et libros, et singulis annis suo conspectui faciat praesentari, ut videat quae adiecta fuerint per diligentiam parochianorum vel quae medio tempore per negligentiam vel malitiam vicariorum deperdita, vel per incuriam eorum aliquo modo diminuta, quid per clericos, quid per laicos.</p>
            </div>
            <div>
                <head>036</head>
                <p>(36) De missis celebrandis.</p>
                <p>Districtius inhibemus ne aliquis sacerdos missarum solemnia bis in una die celebret, exceptis diebus Paschali et Natalium Domini, et in obsequiis mortuorum, videlicet, cum corpus alicuius defuncti eo die fuerit in ecclesia tumulandum.</p>
                <p>Et hoc si in diebus Dominicis et festivis contigerit, tunc caveat sacerdos cum ipse resincerat manus suas et calicem cum aqua et vino post communionem, ne sumat ablutionem, sed reponat illam in vaso mundo usque ad finem alterius missae, et tunc sumat utramque ablutionem, quia propter reverentiam sacramenti non debet aliquis celebrare nisi ieiunus.</p>
                <p>Si ablutionem illam sumpsisset quae est pura aqua vel purum vinum, tunc ieiunus non esset.</p>
                <p>Item districtius inhibemus ne aliquis sacerdos duabus matricibus ecclesiis deservire praesumat, et provideat sacerdos quod ab incohatione missae usque ad finem, lucerna cerea ardeat.</p>
            </div>
            <div>
                <head>explicit</head>
                <p>Expliciunt statuta synodalia.</p>
            </div>
        </body>
    </text>
</root>
