<?xml version="1.0" ?>
<root>
    <teiHeader>
        <fileDesc>
            <titleStmt>
                <title/>
                <recordID>Record ID: 0984</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage/>
            <languageNote/>
            <langUsage/>
            <creation>
                <origDate/>
                <dateNotes/>
                <origPlaces/>
                <diocese>BÃ©ziers</diocese>
                <province>Narbonne</province>
                <country/>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain/>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>incipit</head>
            </div>
            <div>
                <head>001</head>
                <p>(1) De testamentis.</p>
                <p>QUoniam secundum canones et leges etiam saeculares deffensio testamentorum ad episcopos pertinet: idcirco districte, prout ad nos de jure sive antiqua consuetudine pertinet, praecipimus et mandamus in perpetuum observari omnibus heredibus deffunctorum, et quibuscumque aliis in deffunctorum ipsorum bonis aut rebus successoribus, cujuscumque sexus, status et auctoritatis sint, nec non testamentorum aut aliarum ultimarum suarum voluntatem et dispositionum, seu ordinationum quarumcumque executoribus, qui tamen ipsum executionis officium, eidem se immiscendo, receperint, et habuerint solvendi et exequendi potestatem, ut heredes ipsi et etiam successores legata pia scientes praedicta relicta fuisse per praedictos testatores seu praedecessores eorumdem, quibusvis locis religiosis aut personis aliis per deffunctos relicta, aut alias suas pias ultimas voluntates sive dispositiones et ordinationes quascumque de bonis ac rebus decedentium ipsorum per eos factas juxta voluntatem decedentium ipsorum solvant et exequantur infra annum currentem, a tempore aditae hereditatis post mensem; et quod de dictis relictis legatis ac bonis seu rebus piis aut pecuniis pro anima deffunctorum ipsorum exequendis vel distribuendis, nihil sibi approprient aut retineant, vel causam rationabilem nobis obtendant, quare ad ea misericordiae teneantur: alioquin heredes ipsos sive successores et etiam executores praedictos legata ipsa solvere, nisi dilationem super hoc a legatariis obtinuerint, vel a nobis vel officialibus nostris ad hoc potestatem a nobis habentibus, et executionem ipsam, quoad pia infra eumdem annum et mensem malitiose et sine causa justa et rationabili adimplere nolentes, seu negligentes, aut etiam solvere et exequi differentes, et etiam de dictis legatis ac bonis seu rebus piis aut etiam pecuniis pro anima pie erogandis et distribuendis quicquam sibi retinentes et appropriantes, nec non et etiam heredes aut successores ac executores praefatos, quo ad ipsam solutionem de legatis ipsis faciendam, ad executionem praedictam complendam; indebite seu malitiose scienter impedientes seu perturbantes, nec non et omnes alios quoscumque in non solvendo, ac exequendo, et complendo, aut differendo, nec non et impediendo, seu perturbando quovismodo praedicta, scienter seu malitiose consilium, opem aut juvamen praestantes, excommunicationis sententiam incurrere volumus ipso facto.</p>
            </div>
            <div>
                <head>002</head>
                <p>(2) Eadem sententia ligantur tutores vel curatores in se tutelam seu curam recipientes adultorum et pupillorum, si in praemissis et circa praemissa infra annum ipsum et mensem defectuosi fuerint vel negligentes, sed pupillos et adultos cura et tutela ipsa durante minime sententia ipsa volumus aliqualiter ligari.</p>
            </div>
            <div>
                <head>003</head>
                <p>(3) Et quia a nonnullis comperimus dubitari, utrum annus et mensis currentes a tempore habitae hereditatis, ad solvendum legata pia in statuto synodali assignati, cum sententia exhibita currant nihilominus ubi certum tempus ad solvendum per testamentum fuit heredibus attributum: nos vero dictum statutum interpretantes, edicimus et declaramus, dictum tempus statuti cursum suum incipere, et etiam continuare immediate post tempus lapsum per dictos testatores praefinitum.</p>
            </div>
            <div>
                <head>004</head>
                <p>(4) Item, ordinamus quod dicti heredes, successores, tutores, curatores, executores, et alii quicumque utriusque sexus distributiones praedictas facientes, cum per nos vel officiales nostros vocati fuerint, teneantur de sic distributis et solutis plenam reddere rationem nobis vel officialibus nostris ad hoc a nobis potestatem habentibus.</p>
            </div>
            <div>
                <head>005</head>
                <p>(5) Et eo casu, quod absit, quod dicti heredes, successores, et tutores, curatores, executores, vel alii supra nominati executionem praedictarum voluntatem piorum legatorum infra annum et mensem eo modo et forma quibus supra dictum est non compleverint, legitimo impedimento cessante, de quo nobis vel officialibus nostris fidem faciant infra terminum praedictum; ad nos executio praedictarum voluntatum piorum legatorum libere revertatur et pertineat pleno jure.</p>
            </div>
            <div>
                <head>006</head>
                <p>(6) Item, quia nonnulli bigami tonsuram deferre contra canonicas sanctiones indebite praesumunt, et propter hoc maximum scandalum generatur in curiis saecularibus, cum ob hoc detrahatur jurisdictioni dominorum temporalium, nec non curiae nostrae non modicam vexationem afferant: ideoque statuimus et declaramus, quod nullus bigamus nostrae dioecesis de cetero tonsuram deferat.</p>
                <p>Quod si contrarium de cetero fecerit, majoris excommunicationis sententiam ipso facto incurrat.</p>
            </div>
            <div>
                <head>007</head>
                <p>(7) Idem statuimus et sub eadem poena de illis, qui propria auctoritate, et sine impositione episcopi, sibi tonsuram assumere, vel fieri per barbitonsorem permittunt: et praemissa praecipimus per omnes rectores ecclesiarum nostrae dioecesis per dies dominicos in eorum ecclesiis, praesente clero et populo, dum missarum celebrabuntur solemnia, publicari.</p>
                <p>Idem et praecipimus de barbitonsoribus qui scienter talibus de facto coronam faciunt.</p>
                <p>Et idem de consiliantibus volumus observari.</p>
            </div>
            <div>
                <head>008</head>
                <p>(8) Item, cum secundum Apostolum mulier mortuo viro suo ab ejus sit lege soluta, et nubendi cui vult in Domini liberam habeat facultatem: non debet alicujus injuriae sustinere jacturam, quae concessa sibi ab Apostolo utitur potestate.</p>
                <p>Idcirco praesenti prohibemus statuto, quod nullus, cujuscumque sexus vel conditionis existat, in nostris civitate vel dioecesi, in opprobrium vel injuriam secundo nubentium vel alterius eorumdem illum ludum iniquitatis vocatum vulgariter Charavallii, vel alium in opprobrium dicti matrimonii, quoquo modo de cetero facere praesumat: alioquin contrarium facientes et consentientes, et ad faciendum consilium vel auxilia praebentes, sententiam interdicti incurrant ipso facto.</p>
                <p>Quod statutum ad finem quod nullus praetendat ignorantiam, volumus per duos dies proxime dominicos in singulis ecclesiis parochialibus populo ad divina congregato solemniter publicari.</p>
            </div>
            <div>
                <head>009</head>
                <p>(9) Quoniam diu persistere in excommunicationis sententia periculosum est excommunicatis et participantibus cum ipsis: cum ex hoc crescat indevotio, errores pullulent, et multa pericula animarum insurgant.</p>
                <p>Idcirco nos cupientes hujusmodi periculis occurrere, volumus et mandamus, ut sacerdotes parochiales ex parte nostra omnes parochianos suos excommunicatos, maxime illos qui ultra IX. annum dictam excommunicationis sententiam sustinuerint animo indurato, canonice moneant et inducant, quod infra unum mensem vel duos menses ad tardius, redeant ad ecclesiae unitatem: intimantes eisdem, quod aliter contra ipsos induratos, tamquam contra suspectos de fide, prout justum fuerit, procedemus: alioquin sacerdotes certificent nos vel officialem nostrum per litteras suas de nominibus eorumdem, et de tempore quo fuerunt in dicta sententia, et de causa propter quam non fuerunt absoluti.</p>
            </div>
            <div>
                <head>010</head>
                <p>(10) Ordinamus quod in mortis periculo constituti, si infra octo dies a rectore suo sibi praefixos, post suam convalentiam ab excommunicatione scilicet ordinarii se absolvi non procuraverint, rectores talium elapsis dictis octo diebus, reducant in pristinam excommunicationis sententiam, et ipsos faciant tamquam excommunicatos artius evitari.</p>
            </div>
            <div>
                <head>011</head>
                <p>(11) Item, provideatur quod nulli sacerdoti alterius dioecesis sine litteris commendatitiis sive dimissoriis proprii episcopi seu vicariorum suorum generalium cura parochialis ecclesiae committatur, nec aliquis sacerdos advena et ignotus sine litteris proprii episcopi vel vicariorum suorum testimonialibus permittatur missam publice celebrare.</p>
            </div>
            <div>
                <head>012</head>
                <p>(12) Quia in plerisque locis nostrae civitatis et dioecesis Biterrensis saepe contigit, sicut fide dignorum percepimus relatione, quod tam clerici quam presbyteri, et aliae personae ecclesiasticae, de criminibus vel delictis accusati vel suspecti, qui per temporalem potestatem capti sunt et detenti, per compositiones vel redemtiones seu alias per ipsam temporalem potestatem a carcere et arresto liberantur, et abire permittuntur absque remissione nobis seu curialibus nostris facienda de eisdem, in nostrum praejudicium et jurisdictionis ecclesiasticae vilipendium non modicum et gravamen: hinc est quod nos HUGO miseratione divina episcopus Biterrensis praesenti ordinamus edicto, et sub poena excommunicationis praecipiendo mandamus universis et singulis ecclesiarum parochialium rectoribus, et capellanis curatis nostrae civitatis et dioecesis praedictae, ut cum sciverint in civitate vel dioecesi nostra per temporalem potestatem aliquos clericos aut presbyteros quoscumque, seu alias personas ecclesiasticas, captos vel arestatos in parochiis eorumdem detineri, in continenti ex parte nostra et dictae nostrae episcopalis curiae eosdem captos seu arrestatos per praefatos temporales ipsos requirant, ut officialibus nostris et eorum curiis spiritualibus sine difficultate cum eorum elogiis remittant, et ad carceres nostros spirituales sumtibus et expensis nostris adducant.</p>
                <p>Porro cum personas ecclesiasticas captas per ipsos saeculares judici ecclesiastico restituunt, tamquam sibi infesti plura crimina eisdem imponere falso et dolose praesumunt, et nihilominus compellunt judices ecclesiasticos ad satisfaciendum sibi de custodia et expensis superfluis factis occasione personarum praedictarum: rursusque quando restituunt ipsos, vituperose remittunt, bonaque mobilia capta retinent, et restituere contradicunt, ac clericos per ipsos captos cum habitu clericali eis tonsuram radi faciunt, et indui vestibus virgatis, compellentes eosdem, et fraudulenter inducentes aliquotiens ad recognoscendum se non esse clericos, et ad negandum de facto privilegium clericale, et suis finibus non contenti, ad illicita, quantum in eis est, fraena relaxant, nec prudenter attendentes, quod sit eis in clericos ecclesiasticos vel personas et bona interdicta potestas, ipsis clericis et aliis personis ecclesiasticis in animarum suarum periculum et dictarum personarum ecclesiasticarum gravamen et jacturam inferentes, et eos quaestionant, et torturant, et morti tradunt aliquotiens, falcem suam in messem alienam ponendo, contra libertates ecclesiasticas et sacrorum canonum instituta.</p>
                <p>Quapropter jurisdictionem et libertatem ecclesiasticam nolentes negligere, ut tenemur, et in sui juris plenitudinem quantum cum Deo poterimus conservare, statuimus talia vel similia de cetero non fieri: et si qui, quod absit, contrarium fecerint, aut in futurum in praemissis aut aliquo praemissorum per se aut alium palam vel occulte, directe vel indirecte deliquerint; consilium, auxilium praebuerint vel favorem, licet in multis praemissorum casibus excommunicationis sententia a canonibus lata damnabiliter sint ligati; omnes tales, et similes, et eorum singulos, auctoritate hujus sacri concilii excommunicamus in his scriptis, et excommunicatos volumus, postquam de his vobis constiterit, per omnes ecclesias civitatis et dioecesis Biterrensis; donec illi sic exacta restituerint, et de transgressione hujus sacri concilii satisfecerint, competenter publice nuntiari.</p>
            </div>
            <div>
                <head>013</head>
                <p>(13) Ceterum Judaeorum avaritiam insatiabilem, quantum cum justitia possumus, refraenantes, statuimus ut nullus de cetero Judaeum aliquem contra Christianum super exactione debitorum audiat, nec eidem audientiam praebeat, nisiprius [1] lege Mosaica coram se posita Judaeus ipse qui justitiam postulat, exhiberi per suum declaraverit juramentum quidquid de ipso debito quod exigit usura vel jure fuerit debitum [2] et ex tunc super sorte solum modo audiatur, usurarum pravitate penitus summota, salva tamen nihilominus deffensione qualibet Christiano, si velit et postulet ad probandum ad nutum, quod totum fuerit usura quod Judaeus exigit, vel in majori quantum declaratur quantitate.</p>
            </div>
            <div>
                <head>014</head>
                <p>(14) Item, die sabbato ac reliquis diebus sub tempore quo Judaei cultus sui reverentiam servant, neminem aut facere aliquid, aut nulla ex parte convenire debere eos praecipimus: ita tamen ut nec illis detur licentia eadem die Christianos ortodoxos convenire, ne Christiani forte ex interpellatione Judaeorum ab officialibus praefatis diebus aliquam sustineant molestiam, cum alii dies sufficiant.</p>
            </div>
            <div>
                <head>015</head>
                <p>(15) Item, sicut legalis definitio Judaeos novas synagogas non patitur erigere: ita eos sine inquietudine veteres habere permittimus, nec eas posse reparare.</p>
            </div>
            <div>
                <head>016</head>
                <p>(16) Item, nulli Judaeo mancipia Christiana vel servos Christianos vel nutrices Christianas praetextu puerorum non permittimus: quia mores nostri cum eis in nullo concordant.</p>
            </div>
            <div>
                <head>017</head>
                <p>(17) Item, Judaei ostia et fenestras in die Jovis sancta et parasceves aperta non habeant; sed clausa teneant illis diebus, ut etiam volunt sacrorum canonum instituta, nec aliis diebus septimanae sanctae, incipiendo a sabbato ramis palmarum, continuando usque ad crastinum Paschae Domini nostri Jesu-Christi exire in publicum praesumant.</p>
            </div>
            <div>
                <head>018</head>
                <p>(18) Et quia contingit interdum, quod per errorem Christiani Judaeis seu Sarracenis, et Judaei seu Sarraceni Christianis commiscentur et e converso.</p>
                <p>Igitur ne tam damnatae commixtionis excessus, per velamen erroris hujusmodi, ulterius excusationis possint habere diffugium, volumus observari in nostra civitate et dioecesi Biterrensi concilium generale Innocentii III. quod incipit In nonnullis provinciis, et ut omnes Judaei et Judaeae, et Sarraceni utriusque sexus, omni tempore qualitate habitus publice ab aliis populis Christianorum colore, scissura, vel forma distinguantur: nec diebus dominicis vel aliis festivitatibus per Christianos in nostra civitate et dioecesi honorandis, ipsi Judaei intra domos vel extra alia mercimonia faciant inhonnesta, [3] sed ea colant, ac si vere catholici essent, et sicut alii faciunt, et est fieri consuetum, et de terris quas Judaei colunt, sicut alias est de jure ordinatum, volumus eos ad decimas dandas compelli, illis ecclesiis quibus de jure sunt dandae, vel ad possessiones penitus renuntiandas cum omni districtione, ne forte occasione illa ecclesiae suo jure valeant defraudari, sed omnia supradicta in Sarracenis volumus obervari, cum similis ratio in eis reperiatur.</p>
            </div>
            <div>
                <head>019</head>
                <p>(19) Item, prohibemus ne Christiani cum Judaeis assidue in civitate et dioecesi nostra Biterrensi cohabitent, cum de familiaritate reddant contemtum, nec cum eis ludant ad aleas et taxillos, quia hoc non licet inter Christianos, multo minus inter Christianos et Judaeos licitum esse non debet.</p>
                <p>Unde ubi est majus periculum, ibi est cautius agendum secundum canonicas et legitimas sanctiones.</p>
                <p>Et quia quanto amplius christiana religio compescitur ab exactione usurarum, tanto gravius super his Judaeorum perfidia insolescit: ita quod brevi tempore Christianorum exhauriunt facultates.</p>
                <p>Volentes igitur in hac parte Christianis prospicere, ne a Judaeis indebite aggraventur, synodali decreto, licet alias de jure sit ordinatum, mandamus tamquam juris executores, ut si de cetero quocumque praetextu Judaei a Christianis graves et immoderatas extorserint usuras, ad remittendas dictas usuras per principes et potestates saeculares compelli praecipimus, et donec eis remiserint, et eas integraliter restituerint, et a praedictis excessibus et cujuslibet eorum destiterint, ab universis Christi fidelibus tam in mercimoniis, quam in aliis per excommunicationis sententiam eis inhibemus communionem omnimodam denegari.</p>
            </div>
            <div>
                <head>020</head>
                <p>(20) Sane licet in concilio Lateranensi districte decretum fuerit omnes illos excommunicatos fuisse, qui jam amplius cum Sarranenis mercimonium habuerint per se vel per alios, navibus seu quocumque alio ingenio, eis aliqua rerum subsidia seu consilia, quamdiu inter nos et illos guerra duraverit, duxerint impendenda; si aliqui in sua nequitia indurati secus agere praesumserint, non solum ipso jure in sententiam excommunicationis, prout de jure statutum est, declaramus incidere, verum etiam iram Dei viventis incurrant.</p>
            </div>
            <div>
                <head>021</head>
                <p>(21) Cum de jure divino et etiam secundum sacrorum canonum instituta omnis fidelis Christianus solvere debeat decimas et primitias, ordinamus et districte praecipimus et mandamus, quod ad solutionem decimarum praedialium indistincte singuli compellantur, consuetudine aliqua non obstante, et sint solvendae illis ecclesiis in quarum parochiis praedia ex quibus fructus proveniunt fuerint constituta, nisi de consuetudine alteri ecclesiae deberentur.</p>
                <p>Idem de decimis molendinorum, apum, foeni, agnorum, haedorum, porcellorum, ceterorumque animalium, caseorum, et lanae, quas in numero praedialium computamus, omnium fructuum terrae nascentium, ac volatilium ecclesiis ecclesiis quibus debentur fideliter persolvantur, secundum modum cujuscumque loci.</p>
                <p>Primitias earum rerum de quibus praestatur decima dari volumus secundum consuetudinem et modum nostrae civitatis et dioecesis Biterrensis.</p>
                <p>Quia vero laici per excogitatos malitiae modos decimas et primitias frequenter subtrahere moliuntur, et in fraudem decimae non solvendae, antequam decima et primitiae fuerint solutae, ad domos suas totum asportant, non vocato illo ad quem decimae perceptio pertinet, vel aliquo loco ejus, et aliquando aliam bladi mensuram ad finem quod decimam integram non solvant, vel saltem secundum modum primitiae observatum, in animarum suarum periculum, et ecclesiarum praejudicium et gravamen: nos volentes eorum periculis, ut tenemur, obviare, synodali decreto statuimus, aliis poenis in sui roboris firmitate manentibus, decimas et primitias praedictas integras vel saltem secundum modum et consuetudinem cujusque loci nostrae civitatis dictae Biterrensis exsolvi: alioquin non solventes ecclesiis quibus debentur excommunicationis sententiam decernimus ipso facto in hiis scriptis subjacere, nobis absolutione reservata in praedictis casibus.</p>
            </div>
            <div>
                <head>022</head>
                <p>(22) Item, ordinamus et statuimus de praedictis lanis, agnis et haedis animalium omnium, de quibus est consuetum dare decimam in civitate et dioecesi nostra Biterrensi, quod praestentur et solvantur ecclesiis pro rata temporis per quod in ecclesiarum decimariis pernoctaverint et foverint larem, et si pro medietate anni in decimaria unius ecclesiae per aliam medietatem in decimaria alterius ecclesiae pernoctaverint et larem foverunt, aequum est ut inter dictas ecclesias aequalis divisio fiat decimarum: et idem esset si aliqua animalia jacerent in una parochia, et larem foverent in alia [4] de pascendo deberent dividere decimas, et idem si aliqui homines jacerent in una parochia et in alia foverent larem: quia inter eas deberent dividere decimas personales, et idem de majori tempore vel minori, et quia particularis solutio multa infert commoda, sufficit quod in fine cujuslibet anni praedictae decimae personales solvantur; secundum multorum doctorum opinionem, et sic volumus quod officialis noster praesens faciat statutum ab omnibus observari: nostrae tamen intentionis non existit, reprobare antiquas et laudabiles consuetudines nostrae civitatis et dioecesis Biterrensis, et diutius observatas per praesens statutum: imo potius eas volumus illibatas permanere.</p>
            </div>
            <div>
                <head>explicit</head>
            </div>
        </body>
    </text>
</root>
