<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Mainz</title>
                <recordID>1409</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1233-07-25</origDate>
                <dateNotes/>
                <origPlace>Mainz</origPlace>
                <diocese>Mainz</diocese>
                <province>Mainz</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1409</p>
                <p>Year: 1233</p>
                <p>Month: 7</p>
                <p>Day: 25</p>
                <p>Circa: None</p>
                <p>DatingNotes: None</p>
                <p>Place: Mainz</p>
                <p>Diocese: Mainz</p>
                <p>Province: Mainz</p>
                <p>CountryModern: Germany</p>
                <p>Latitude: 49.98</p>
                <p>Longitude: 8.2791</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Siegfried III von Eppstein </p>
                <p>IssuingAuthorityAlt: None</p>
                <p>RegnalStart: 1230</p>
                <p>RegnalEnd: 1249</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mone, Kirchenverordnungen, 135-42</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: Pixton, Watchmen, 442 notes that it shows influence of Eudes de Sully's Parisian statutes</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Quoniam virus heretice pravitatis partibus Alemannie, nescimus a quo fonte, latenter infusum, nostris heu temporibus se usque adeo dilatavit, ut vix civitas, villa vel opidum expers hujusmodi feditatis valeat inveniri: fratres et coepiscopos nostros et alios ecclesiarum prelatos monemus et hortamur in domino Jhesu Christo et sub obtestatione divini judicii, ut ad exstirpandum de agro dominico nefandum hoc lolium vigilanter intendant, et hoc idem subditis suis commonitione faciendum injungant, ne vitium memoratum in partibus nostris, in quibus ante hoc erat incognitum, pernitiosius invalescat.</p>
                    <p>Sacri itaque approbatione concilii statuendo precipimus:</p>
                </div>
                <div>
                    <head>Capitulum 1</head>
                    <p>(1) ut quivis episcopus papales et imperiales constitutiones noviter contra hereticos promulgatas firmiter observet et faciat in sua dyocesi firmiter observari, et cum suam synodum celebrat, legi eas faciat et diligenter exponi, ut tenor earum omnium cordibus imprimatur, quo fideles ab hujusmodi dampnatis erroribus sibi caveant, et qui anima maculati sunt, earum saltem severitate territi resipiscant.</p>
                </div>
                <div>
                    <head>Capitulum 2</head>
                    <p>(2) Si forte magnas vel potens aliquis, cum propter hujusmodi suspitionem trino edicto citatur examinandus, venire contempserit, vel in suo errore voluerit persistere, confisus in fortitudine castrorum, que habet, et hominum suorum auxilio: statuendo precipimus, ut episcopus, in cujus dyocesi domicilium vel terram habet, populum dyocesis sue diligenti predicatione commoneat, in remissionem eis peccaminum injungendo, ut contra talem orthodoxe fidei inimicum prelium domini viriliter pugnaturus insurgat, contra fautores etiam ejusdem monitione premissa tenorem dapalis et imperialis constitutionis observet, insuper indicet hoc metropolitano, nobis videlicet, ut et nos hoc idem in nostra dyocesi faciamus, et suffraganeis ecclesie Maguntinensis faciendum districtius injungamus.</p>
                </div>
                <div>
                    <head>Capitulum 3</head>
                    <p>(3) Ad hec cum propter suspitionem heresis quenquam ad examinationem citari contigerit, si venire paratus fuerit, res et bona ipsius non distrahantur, quousque appareat, innocens sit an reus, ut siquidem sit innocens, aut errorem suum confitens, ab ecclesia recipiatur, bona sua retineat universa; si vero reus appareat et dampnetur, de rebus suis secundum tenorem papalis et imperialis statuti ordinetur.</p>
                    <p>Quisquis autem medio tempore bona ipsius rapere aut distrahere presumpserit, excommunicetur, donec restituat, quod accepit, et satisfaciat de commisso.</p>
                </div>
                <div>
                    <head>Capitulum 4</head>
                    <p>(4) Christianos quoque, qui cum Judeis habitant, eis serviendo, excommunicamus, suffraganeis ecclesie Maguntinensis precipiendo, ut et eos in suis dyocesibus excommunicent et faciant a suis subditis hujusmodi sententiam firmiter observari.</p>
                </div>
                <div>
                    <head>Capitulum 5</head>
                    <p>(5) Ut sacramenta ecclesie mundius et reverentius ministrentur, sancto assentiente concilio statuimus, ut sacerdos baptismum, viaticum, oleum, ministrantes camisiis albis et superpelliciis desuper sint induti, que camisie vel superpellitia penes altare serventur, et in eundo ad infirmos et redeundo et in missa eis utantur.</p>
                </div>
                <div>
                    <head>Capitulum 6</head>
                    <p>(6) Ad hec statuta Maguntinensis quondam concilii circa eadem sacramenta precipimus observari, scilicet ut baptismus cum summa reverentia celebretur, maxime in distinctione et prolatione verborum, in quibus sacramenti virtus consistit, hiis scilicet: ego baptizo te N. in nomine patris et filii et spiritus sancti.</p>
                </div>
                <div>
                    <head>Capitulum 7</head>
                    <p>(7) Sacerdotes doceant laicos, tam mares quam feminas, in necessitate debere pueros baptizare, servata eadem forma in ydiomate suo patres vel matres, si summa necessitas exigat, baptizare proprios debere infantes.</p>
                    <p>Sacerdotes vero diligenter a baptizante inquirant, quid dixerit; si invenerit debitam formam servatam, approbet, si non, ipsi pueros baptizent.</p>
                </div>
                <div>
                    <head>Capitulum 8</head>
                    <p>(8) Tres ad plus ad suscipiendum puerum de fonte admittantur propter matrimonii impedimenta.</p>
                </div>
                <div>
                    <head>Capitulum 9</head>
                    <p>(9) Crisma, eucharistia, fontes, oleum et corporalia sub sera propter sortilegium custodiantur.</p>
                    <p>Dyacones vel inferioris ordinis clerici eucharistiam ferre non [1] presumant, nisi vel sacerdotis absentia vel necessitas hoc exposcat.</p>
                </div>
                <div>
                    <head>Capitulum 10</head>
                    <p>(10) In audiendis confessionibus et satisfactionibus injungendis sequi decrevimus, quod statuit idem concilium, scilicet, ut sacerdos in inquisitionibus faciendis a penitente sollicitus sit, sigillatim usitata peccata, sigillatim inusitata per circumstantias caute perquirens, ne inexpertis detur materia vel occasio, quod ante nescierant, perpetrandi.</p>
                    <p>In loco sedeat suspitione carente.</p>
                </div>
                <div>
                    <head>Capitulum 11</head>
                    <p>(11) Quod si suffitiens non sit in penitentiis injungendis, maiora reservet maioribus, sicut homicidia, sacrilegia, peccata contra naturam, incestus, stupra virginum, iniectiones manuum in parentes, vota fracta et hujusmodi.</p>
                </div>
                <div>
                    <head>Capitulum 12</head>
                    <p>(12) Sciant etiam sacerdotes, quod secundum quantitatem culpe et possibilitatem confitentis satisfactionem debeant temperare in furto aut usura, rapina, fraude, caveant sibi sacerdotes, ne alias iniungant penitentias confitentibus, scilicet missarum, elemosinarum et hujusmodi, nisi [2] prius reddiderint, si possunt reddere, que acceperunt, cum non dimittatur tale peccatum, nisi prius restituatur ablatum.</p>
                </div>
                <div>
                    <head>Capitulum 13</head>
                    <p>(13) Nullus etiam sacerdos odio, ira vel metu mortis confessionem sibi factam audeat revelare; quod si fecerit, sine misericordia degradetur.</p>
                </div>
                <div>
                    <head>Capitulum 14</head>
                    <p>(14) Nullus etiam sacerdos missas, quas penitentibus pro peccatis suis iniunxerit procurandas, ipse celebret; pro vivis etiam nullum fiat trecenarium vel annuale.</p>
                </div>
                <div>
                    <head>Capitulum 15</head>
                    <p>(15) Huic aditiendo firmiter prohibemus, ne sacerdotes ab uno sibi confitente de aliorum peccatis sub nominibus expressis inquirant.</p>
                </div>
                <div>
                    <head>Capitulum 16</head>
                    <p>(16) Preterea dictum sequentes concilium sub excommunicatione prohibemus, ne sacerdotes parochialium ecclesiarum vel ministri capellarum aliquibus de plebe sua in vita sive in morte persuadere vel in penitentia iniungere presumant, ne in ecclesiis conventualibus vel in locis magis religiosis postulent sepulturam.</p>
                </div>
                <div>
                    <head>Capitulum 17</head>
                    <p>(17) Circa matrimonium etiam, quod statuit idem concilium, firmiter teneatur, scilicet ut matrimonium cum omni honore in facie ecclesie celebretur; sacerdotes quoque in tribus diebus dominicis aut festivis a se distantibus moneant populum, ut si quid legitimum impedimentum noverint matrimonii contrahendi, utpote consanguinitatem affinitatem, votum, ordinem, disparem cultum, conpaternitatem et similia, illud in facie ecclesie studeant revelare, excommunicationis sententia proferatur in genere in omnes hujusmodi impedimenta celantes, qui, si postmodum detecti fuerint, puniantur condigne.</p>
                </div>
                <div>
                    <head>Capitulum 18</head>
                    <p>(18) Item singuli sacerdotum habeant ordinem et librum, qui vocatur agenda, secundum usum, qui servatur in ecclesia kathedrali.</p>
                </div>
                <div>
                    <head>Capitulum 19</head>
                    <p>(19) Statutum fuit in concilio Maguntinensi, quod nunc innovando precipimus, ut episcopi in precipuis festivitatibus sermonem faciant, vel se presentibus fieri procurent ad populum, in quo eum a viciis revocare et virtutibus studeant informare, et faciant indulgentiam populo.</p>
                    <p>Celebrent etiam missam in eisdem festis in [3] kathedralibus ecclesiis, nisi necessitate magna prepediantur.</p>
                </div>
                <div>
                    <head>Capitulum 20</head>
                    <p>(20) Assentiente sancto concilio prohibemus, ne episcopi vel archidiaconi alicui sibi presentato curam conferant animarum, nisi saltem quartum decimum etatis annum peregerit, et hoc ipsum dispensative, nec aliquem investiant vice pueri presentatum, hoc enim fraudis commentum penitus amovemus.</p>
                    <p>Quisquis vero episcopus vel archidiaconus puerum, ut diximus, vel ejus vicarium scienter investire presumpserit, pena in Lateranensi concilio contra tales edicta puniatur, investituram autem sic factam nullas decrevimus habere vires.</p>
                </div>
                <div>
                    <head>Capitulum 21</head>
                    <p>(21) Si quis vero clericus offerat se episcopo vel archidiacono tamquam nomine proprio presentatus, cum tamen vice pueri in veritate recipiat investituram, ab offitio similiter sit ipso jure suspensus; et si detectus fuerit prelato suo taliter illusisse, omnibus beneficiis suis per episcopum spolietur.</p>
                </div>
                <div>
                    <head>Capitulum 22</head>
                    <p>(22) Item caveant episcopi et ipsorum archidiaconi, ne illiteratis et in minoribus ordinibus constitutis curam conferant animarum.</p>
                </div>
                <div>
                    <head>Capitulum 23</head>
                    <p>(23) Item majores et minores quidam ecclesiarum prelati quosdam ex subditis suis canonicis videlicet aut aliis infeodantes sibi attrahunt et homagiis asstringunt, ut eos habeant ad sue libitum voluntatis, sane cum ex hoc libertas ecclesiastica conculcetur, consentiente hoc sancto concilio talia fieri firmiter prohibemus, statuentes, ut homagia ratione hujusmodi feodorum a clericis nullatenus exigantur, transgressores autem hujHs statuti sacri concilii auctoritate sint ipso iure suspensi, homagia similiter iam facta cassamus.</p>
                </div>
                <div>
                    <head>Capitulum 24</head>
                    <p>(24) Preterea prohibemus, ne qui canonicorum sua privata commoda promovere volentes confederationes vel colligationes faciant in capitulis suis sive in electionibus celebrandis vel in aliis negotiis expediendis, cum ex eis partes et discordie consueverint suboriri; volentes ex talibus pactionibus neminem obligari, et hec facientes per suos episcopos debita animadversione puniri.</p>
                </div>
                <div>
                    <head>Capitulum 25</head>
                    <p>(25) Item statuendo prohibemus, ne religiosi vel alii quiquam ecclesias fundare audeant vel transferre fundatas sine licentia episcopi dyocesani et sine benedictione primarii lapidis ac aliis sollempnitatibus, que per episcopum fieri habent, sicut in canonibus est expressum, aliter fundata ecclesia diruatur, clericus fundans suspendatur, laicus excommunicetur.</p>
                </div>
                <div>
                    <head>Capitulum 26</head>
                    <p>(26) Concilii Maguntinensis statutum [4] servare volentes precipimus, ut superflua altaria per ecclesias parochiales tollantur, cum singulis ecclesiis non conventualibus tria ad plus sufficere videantur, nec fiat aliquod altare de cetero in quacunque ecclesia, nisi episcopo permittente, nec etiam de licentia ipsius episcopi fiat, nisi tantum in reditibus assignetur eidem altari, unde saltem luminaria haberi possint.</p>
                </div>
                <div>
                    <head>Capitulum 27</head>
                    <p>(27) Si aliquis predium suum, cui attinet ius patronatus, obligaverit, quia frequens super hoc emergit dubitatio, quis habeat presentare, dominus vel creditor, sacro annuente concilio statuimus, ut non quidem creditor sed dominus habeat presentare, etiam si in obligatione non exceperit ius patronatus, hoc ita duximus statuendum, si contractus usurarius vel in fraudem usurarum ventus fuerit inter ipsos; indignum est enim, quod creditori ex illicito contractu presentatio beneficii ecclesiastici adquiratur vel aliquid commodi ultra sortem.</p>
                </div>
                <div>
                    <head>Capitulum 28</head>
                    <p>(28) Quia Templarii et Hospitalarii et alii quidam religiosi passim sibi ecclesias attrahunt et adquirunt, quas habere deberent clerici seculares, consentiente hoc sancto concilio statuimus, ne concessionibus ecclesiarum, que fiunt religiosis hujusmodi a patronis, consensum adhibeant episcopi, archidiaconi et capituli kathedralis consensu [5]; non concurrente itaque episcopi, archidiaconi et capituli kathedralis consensu hujusmodi concessiones, etiam ante hoc concilium factas, decernimus irritas et inanes.</p>
                </div>
                <div>
                    <head>Capitulum 29</head>
                    <p>(29) Quia per questuarios predicatores non modica scandala sunt exorta, statuendo prohibemus, ne in ecclesiis aliquatenus admittantur, precipientes, ut qui eos in ecclesiis suis admiserint, ab officio et benefitio, donec satisfaciant, suspendantur.</p>
                </div>
                <div>
                    <head>Capitulum 30</head>
                    <p>(30) Quod si forte providentia episcopalis predicatores aliquos hujusmodi ex aliqua causa valde necessaria in sua dyocesi duxerit admittendos, non permittantur super archas, vel etiam cum transierint per vicos, pulsare campanas nec loqui in ecclesia, nec presentare reliquias, sed tantum deferant litteras episcopi dyocesani, et sacerdotes pro illis loquantur, causas adventus eorum et litteras episcopales populo breviter exponendo.</p>
                </div>
                <div>
                    <head>Capitulum 31</head>
                    <p>(31) Laici quidam contrahentes ad invicem ecclesiastice iurisdictioni sic se obitiunt, ut videlicet excommunicentur, si non faciant, quod in pactum deductum exstitit inter eos, sicque fit, ut et ipsi et communicantes eis excommunicentur et interdicantur eis divina, et villarum seu opidorum universitates excommunicentur, quod periculosum reputantes sacri concilii approbatione prohibemus, ne prelati de causis, quas laici habent ad invicem, se aliquatenus intromittant, nisi tales sint, quas ad forum ecclesiasticum non dubium sit pertinere, cum ex hoc secularis iurisdictio, quod incongruum est, enervetur.</p>
                </div>
                <div>
                    <head>Capitulum 32</head>
                    <p>(32) Maguntinensis quondam concilii statuta servare volentes precipimus, quod prepositi, archidiaconi, ebdomadarii, seu quicunque alii extrinsecam habentes fratrum amministrationem, tempore statuta et debita quantitate stipendia fratribus amministrent, quod commoniti non fecerint, cum maiori et saniori parte capituli visum fuerit, auctoritate hujus sancti concilii, omni cessante favore vel odio, a divinis ipsi fratres cessent ministeriis, eo quod nemo cogitur, propriis stipendiis militare.</p>
                </div>
                <div>
                    <head>Capitulum 33</head>
                    <p>(33) Si vero, quod absit, prepositus vel alius amministrator post talem divinorum suspensionem in sua usque XIIII dies perduraverit pertinatia, autoritate hujus sancti concilii ex tunc ab omni amministratione sit ipso iure suspensus, approbatis nichilominus aliis choertionibus subitiendus, si ipsi voluerint, usque ad condignam satisfactionem residebit.</p>
                </div>
                <div>
                    <head>Capitulum 34</head>
                    <p>(34) Huic sane aditiendo statuimus, quod si prepositi vel alii amministratores suspensione hac non curata de amministratione se intromiserint, per suum episcopum durius puniantur.</p>
                </div>
                <div>
                    <head>Capitulum 35</head>
                    <p>(35) Huic sane aditiendo prohibemus, ne unus canonicus, ut quibusdam ecclesiis fieri solet, divinum offitium valeat impedire, vires suas denegans propter prebende sue defectum, cum satis ex priori statuto casibus hujusmodi sit provisum.</p>
                </div>
                <div>
                    <head>Capitulum 36</head>
                    <p>(36) Prepositi etiam iuxta tenorem memorati concilii nichil de rebus ad eorum ammistrationem pertinentibus vendant, pignori obligent, in emphiteosim dent, vel quovis alienationis titulo distrahant sine consensu capituli, et si factum fuerit, viribus omnino careat et irritum iudicetur.</p>
                </div>
                <div>
                    <head>Capitulum 37</head>
                    <p>(37) Foresta etiam et lucos secari non faciat sine fratrum consilio et assensu; quod si factum fuerit, in usus fratrum pretium convertatur.</p>
                </div>
                <div>
                    <head>Capitulum 38</head>
                    <p>(38) Casus matrimoniales dictis concilii Maguntinensis statutis inherentes precipimus, ut nullus sacerdos vel archipresbiter agere presumat, nisi mandatum episcopi super hoc receperit speciale, cum in hiis maior discussio exigatur, transgressor hoc durius puniatur.</p>
                </div>
                <div>
                    <head>Capitulum 39</head>
                    <p>(39) Nullus etiam sacerdos vel clericus iuxta idem concilium audeat spectaculis interesse, coreis publice assidere, tabernas intrare, et vestibus uti non decentibus ordinem clericalem.</p>
                </div>
                <div>
                    <head>Capitulum 40</head>
                    <p>(40) Item sicut in eodem precipitur, si patronus vel advocatus vel alius, ad quemcunque pertinent res plebani vel alterius sacerdotis defuncti, sibi attraxerit rapaciter, nisi statim restituat, a loci episcopo vel archidiacono excommunicetur.</p>
                </div>
                <div>
                    <head>Capitulum 41</head>
                    <p>(41) Concilii olim Maguntini statutum [6] sequentes precipimus, ne clerici claustra monialium ingrediantur, nisi cum bono testimonio et ex causis honestis, alioquin ipsi a prelatis suis acriter corrigantur, nec ipse moniales egrediantur, nisi pro causis ecclesie, et tunc velate incedant; nec etiam ob hanc causam aliquibus egredi liceat, nisi sint ille, quibus ex amministratione commissa hoc imminet faciendum, vel que a superiori acceperunt in mandatis, hoc autem non tantum intelligi volumus de illis monialibus, que clause sunt, cum ille omnino exire non possint, sed de illis, que sine clausura vitam consueverunt ducere honestiorem.</p>
                </div>
                <div>
                    <head>Capitulum 42</head>
                    <p>(42) Compaternitatem iuxta idem concilium ne monachi vel moniales contrahant, omnino prohibemus.</p>
                </div>
                <div>
                    <head>Capitulum 43</head>
                    <p>(43) Statuendo precipimus, ut monachi et alii religiosi non utantur vestibus alterius coloris, quam eorum ordini congruat, sive sint cottidiane sive pluviales.</p>
                </div>
                <div>
                    <head>Capitulum 44</head>
                    <p>(44) Item si aliqua claustra monialium ad tantam inopiam sint redacta, quod ibi degentes de reditibus monasterii sustentari non possint, si forte ipsis monialibus mittant amici sui panem, vinum, denarios aut hujusmodi, statuimus, ut ipse quidem moniales hec non recipiant, donec hec significet abbatisse vel magistro suo, ut ejus arbitrio, que missa sunt, vel usibus eorum, quibus destinata fuerant, relinquantur, vel in usus communes conventus convertantur, et labores eorum veniant in commune.</p>
                </div>
                <div>
                    <head>Capitulum 45</head>
                    <p>(45) Item sacro approbante concilio prohibemus statuendo, ne muliercule, que voventes continentiam habitum quodammodo mutaverunt, nec tamen professioni alicujus certe regule se astrinxerunt, per vicos a modo decurrant, sed in domibus suis vivant de proprio, si hoc habent, si vero sunt pauperes, victum et alia necessaria laboribus manuum suarum vel alii serviendo conquirant.</p>
                    <p>Hoc idem de virginibus, deo virginitatem suam offerentibus, duximus statuendum.</p>
                    <p>Subdite sint et hujusmodi femine suis plebanis, et eorum consilio regantur.</p>
                </div>
                <div>
                    <head>Capitulum 46</head>
                    <p>(46) Quia vagi scolares, qui vulgo Euerhardini vocantur, deo abhominabilem vitam ducunt, divinum officium invertunt, unde etiam laici scandalizantur, monachis dant apostatandi materiam, quippe quos de claustris suis recedentes et alibi in seculo receptaculum non invenientes ipsi in suum recipiunt consortium: statuit hec sancta synodus prohibendo, ne quis clericus eos recipiat, vel aliquid det eisdem; quod si fecerit, a superiori suo suspensus acriter corrigatur.</p>
                    <p>Nullus etiam scolaris recipiatur, nisi chorum et scolas frequentans.</p>
                </div>
                <div>
                    <head>Capitulum 47</head>
                    <p>(47) Assentiente sancto concilio decrevimus, ut contra usurarios iuxta statutum Lateranensis concilii procedatur, et si conventi in iudicio convicti fuerint, usuras accepisse, ad restitutionem earum et satisfactionem canonicam per censuram ecclesiasticam conpellantur.</p>
                </div>
                <div>
                    <head>Capitulum 48</head>
                    <p>(48) Cum ecclesiastica benefitia sint sine diminutione qualibet conferenda, quidam ecclesiarum patroni, personis ydoneis obmissis, talibus ea conferunt, quos minima portione cogere possunt esse contentos, reliqua suis usibus totaliter applicando, statuimus itaque, quod si tales clerici spoliari se debita portione sue ecclesie sentientes ad episcopum suum non proclamaverint, auctoritate hujus sancti concilii sint ipso iure suspensi, et si detecti fuerint tacuisse, eedem eis ecclesie per episcopum detulerint, ipse per censuram ecclesiasticam patronum ab hujusmodi molestatione compescat.</p>
                </div>
                <div>
                    <head>Capitulum 49</head>
                    <p>(49) Item statuimus, ut singuli episcopi suos carceres habeant, in quibus falsarii, clerici incorrigibiles et alii, qui hoc meruerunt, teneantur.</p>
                </div>
                <div>
                    <head>Capitulum 50</head>
                    <p>(50) Item concilii Maguntini statutum innovando sancimus, ut si ecclesiam vel personam ecclesiasticam spoliari contingat, et predator [7] et is, in cujus receptaculum preda forsitan est deducta, commoneantur, ut ablata restitui satagant infra octo dies, quod si non fecerint, excommunicentur, et locus, ad quem eedem res, ut diximus, sunt deducte, supponatur ecclesiastico interdicto.</p>
                </div>
                <div>
                    <head>Capitulum 51</head>
                    <p>(51) Huic sane propter malitiam temporis aditiendo statuimus, si hee pene fuerint forsitan non tante, episcopus, in cujus diocesi hoc fuerit perpetratum, si quantitas culpe et necessitas vindicte id exegerit, vicinis significet episcopis, ut ipsi, ad dictos malefactores simili ammonitione premissa, per suas dyoceses publicent et a suis subditis servari faciant sententias ante dictas, quod si sic non fuerit satisfactum et ardua necessitas hoc exposcat, ad melropolitani notitiam perferatur, qui per totam provintiam contra tales malefactores modo procedi faciat memorato, et sub pena insuper excommunicationis districte duximus inhibendum, ne quis aliqua predicta scienter emere audeat aut tenere, si qui vero episcoporum in hujus statuti prosecutione inventi fuerint negligentes, per metropolitanum adversione debita puniantur.</p>
                </div>
                <div>
                    <head>Footnotes</head>
                    <p>[1] Ed. (non).</p>
                    <p>[2] Ed. (nisi).</p>
                    <p>[3] Ed. (in).</p>
                    <p>[4] Ed. (statutum).</p>
                    <p>[5] Ed. (consensu)</p>
                    <p>[6] Ed. (statutum).</p>
                    <p>[7] Ed. p(redator).</p>
                </div>
            </div>
        </body>
    </text>
</root>
