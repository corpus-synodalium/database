<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Saint-Ruf</title>
                <recordID>0351</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1337-12-03</origDate>
                <dateNotes/>
                <origPlace>Saint-Ruf</origPlace>
                <diocese>Avignon</diocese>
                <province>Arles, Embrun, Aix-en-Provence</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 351</p>
                <p>Year: 1337</p>
                <p>Month: 12</p>
                <p>Day: 3</p>
                <p>Circa: None</p>
                <p>DatingNotes: None</p>
                <p>Place: Saint-Ruf</p>
                <p>Diocese: Avignon</p>
                <p>Province: Arles, Embrun, Aix-en-Provence</p>
                <p>CountryModern: France</p>
                <p>Latitude: 43.93290</p>
                <p>Longitude: 4.812217</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Albanes, Gallia christiana novissima, Arles, cols. 640-655, no. 1538</p>
                <p>EditionOther: Giraud, Essai sur l'histoire du droit français au moyen âge, 2, pp88-128; Mansi 25, col 1086-1108</p>
                <p>SourceNotes: http://gallica.bnf.fr/ark:/12148/bpt6k941738/f324.image</p>
                <p>TranscriptionNotes: Abbreviated sections in Albanes filled in from Giraud</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: Joint council for provinces of Arles, Aix-en-Provence, Embrun</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>In nomine Domini amen.</p>
                    <p>Antiqui patres sanctitatis gratia praediti et tam exemplo quam opere beatitudinis munere affluentes, curam pastoralis sollicitudinis salubriter exercentes, sua saepius concilia celebrarunt, in quibus per justitiae regulam, suis consuluerunt temporibus opportuno regimine ecclesiasticae disciplinae, morum gestus induxerunt laudabiles et subditorum errantium periculis feliciter obviarunt.</p>
                    <p>Ideoque nos permissione divina: Gasbertus Arelatensis, Bertrandus Ebrodunensis, et Armandus Aquensis archiepiscopi, praedictorum patrum antiquorum vestigiis inhaerentes, et subditorum nostrorum saluti, quantum nobis ex alto permittitur, prospicere cupientes, de infra scriptorum episcoporum suffraganeorum nostrorum praesentium, et procuratorum suffraganeorum et capitulorum nostrarum provinciarum absentium consilio et assensu, videlicet: nos Gasbertus Arelatensis archiepiscopus, cum venerabilibus in Christo patribus dominis eadem gratia, Petro Aurasicensi, Hugone Tricastinensi, Jacobo Tholonensi, Hugone Carpentoractensi, Philippo Cavallicensi, Johanne Marsiliensi, Johanne Avinionensi, et Rocherio Vasionensi; et cum Arelatensis, Aurasicensis, Tricastinsis, Tholonensis, Carpentoractensis, Cavallicensis, Marsiliensis, Avinionensis, Vasionensis capitulorum procuratoribus sufficienter comparentibus; et nos Bertrandus Ebrodunensis archiepiscopus cum Bertrando Senescenci, Elziario Dignensi, Jacobo Glandatensi, Arnaudo Ventionensi, et Guilhelmo Nissiensi, et cum discreto viro magistro Johanne Durandi clerico intitulato in ecclesia Grassensi, Grassensis episcopi absentis procuratore, et cum Senescensis, Glandatensis, Grassensis, Ventiensis et Nissiensis capitulorum procuratoribus sufficienter comparentibus; et nos Armandus Aquensis archiepiscopus cum Bartolomeo Forojuliensi, Gaufrido Regensi, Rostagno Sistaricensi et Guilhelmo Aptensi, episcopis nostris subfraganeis, ac cum religioso viro fratre Lantelmo Desparonis priore prioratus de Alamanono, Vapincensis diocesis procuratore, venerabilis patris domini Dragoneti episcopi Vapincensis absentis, et cum Regensis, Sistaricensis, Aptensis et Vapincensis capitulorum procuratoribus sufficienter comparentibus: in loco seu monasterio Sancti Ruffi, ordinis Sancti Augustini, dioecesis Avinionensis, Arelatensis provinciae supradictae provinciale concilium celebrantes, prorogata primo juridictione de locis per nos Ebrodunensem et Aquensem archiepiscopos, nostrosque subfraganeos presentes, nobis Gasberto Arelatensi archiepiscopo et Johanne Avinionensi episcopo et procuratoribus supradictis hac vice consentientibus: ad honorem omnipotentis Dei et perexcelsae gloriosae Virginis matris suae totiusque celestis curiae beatorum et morum reformationem ac delictorum et excessuum correctionem, ac animarum nostrarum et subditorum nostrorum utilitatem, et statum ecclesiasticum salubrius conservandum: hoc sacro approbante concilio, ad infra scripta statuta edenda seu eorum aliqua innovanda, reformanda et declaranda processimus ut inferius continetur.</p>
                    <p>Protestati tamen fuimus ante omnia, quod per infra scripta statuta seu aliqua eorumdem statutis provincialibus seu ecclesiarum cathedralium vel collegiatarum olim rationalibiter editis in nostris provinciis derogare non intendimus, nisi si et in quantum dictis nostris statutis infra scriptis reperirentur per contrarietatem vel alias obviare.</p>
                </div>
                <div>
                    <head>Capitulum 1</head>
                    <p>(1) De Missa Beatae Mariae semel in ebdomada celebranda.</p>
                    <p>In primis statuimus et communiter ordinamus quod missa de beata Maria, additis collectis: ecclesiae sanctae et Deus a quo sancta in die sabbati si festum, IX lectionum non impediat, alioquin in alia vacante feria ipsius ebdomadae, pro pace et tranquillitate ac bono statu ecclesiae conservando ac inimicis ejus ad cor et penitenciam convertendis solempniter in singulis nostrarum provinciarum ecclesiis celebretur; et ut ad veniendum fideles ferventius inducantur, singulis ad dictam missam venientibus vere penitentibus et confessis IX dies de injunctis penitenciis misericorditer relaxamus.</p>
                </div>
                <div>
                    <head>Capitulum 2</head>
                    <p>(2) De indulgencia associantibus corpus Christi, cum ad infirmos portatur, concessa.</p>
                    <p>Si propter Christi reverentiam, sanctis ejus in corde precipitur, dignum est sacrum corpus ejus coli veneratione precipua, quod utique pro nobis in illius passionis memoriam consecretur.</p>
                    <p>Statuimus igitur et jubemus quatinus singuli rectores, priores et vicarii ecclesiarum nostrarum provinciarum, civitatum et dyocesum parrochianos suos salutaribus monitis inducere studeant, ut sanctissimum corpus dominicum, dum presbyter ipsum portat in viaticum ministrandum aegris, reverenter associent ac luminarium adhibitione decenter honorent, illis qui associabunt de die vel de nocte sine luminaribus, X; qui vero cum luminaribus vel etiam luminaria mittent per alium, de die, XX, de nocte XXX dierum indulgentiam ex concessione nostra misericorditer relaxamus, dum tamen vere poenitentes et confessi fuerint.</p>
                </div>
                <div>
                    <head>Capitulum 3</head>
                    <p>(3) De Indulgencia concessa devote intercedentibus apud Deum pro domino papa et ejus regimine prosperando.</p>
                    <p>Item, cum secundum sacrae scripturae testimonium, multum valeat precatio justi assidua, et quod oculi Domini super justos et aures ejus in preces eorum, ut Psalmista testatur, pia deliberatione presentis concilii duximus concedendum quod quicunque Christianus fidelis vere penitens et confessus nostrarum provinciarum, civitatum et dyocesum, devotas orationes effundere, et pia vota emittere curaverit, presertim in missarum solempniis, ante Dei majestatis conspectum, a quo cuncta bona procedunt ut per suam ineffabilem clementiam sanctissimum patrem dominum nostrum papam regere et in suae pacis gratia conservare, ac custodire, fidemque catholicam toto orbe terrarum multiplicare dignetur, videlicet quilibet nostrorum archiepiscoporum per totam suam provinciam, et quilibet nostrorum episcoporum per totam suam civitatem et dyocesim de injunctis sibi poenitenciis XL dies misericorditer relaxamus.</p>
                </div>
                <div>
                    <head>Capitulum 4</head>
                    <p>(4) De Indulgencia concessa fidelibus audito nomine Jesu, inclinantibus se devote.</p>
                    <p>Cum felicis recordationis [1] dominus Gregorius papa decimus per sacrum constitutionis oraculum invitaverit quoslibet christiani nominis charactere insignitos, ut nomen illud quod est super omne nomen, a quo non est sub coelo aliud datum hominibus nomen, videlicet Jesu Christi, exhibitione reverentiae specialis attollerent, et precipue dum aguntur sacra mysteria, illico quandocunque recolitur, veneratione dignum devota capitis inclinatione monstrarent; nos de nostrorum subditorum salute solliciti, volumus ut singuli rectores ecclesiarun et vicarii nostrarum provinciarum et dyocesum ad hoc ipsum faciendum plebeos sibi subjectos moneant efficaciter et inducant, et ut illi id libentius faciant, quo uberioris retributionis prem um exinde censerint proventurum, nos singulis in illius gloriosi nominis memoria se inclinantibus reverenter, utique vere poenitentibus et confessis, X dierum concedimus indulgenciam quotiens, ut prefertur, id fecerint, valituram.</p>
                </div>
                <div>
                    <head>Capitulum 5</head>
                    <p>(5) De claudendis fontibus baptismalibus, ne quid in eis sordidum immittatur.</p>
                    <p>Item, cum sacri fontes in quibus originalis aboletur culpae contagium per baptismalis aquae visibile sacramentum coli debeant digno venerationis honore, ut nec indevotis contrectationibus pateant, nec extrinsecus advenientium inquinamento sordescant, statuimus igitur ut singuli parrochialium ecclesiarum rectores nostrarum provinciarum, civitatum et dyocesum in quibus sunt fundati fontes hujusmodi eos infra instans festum nativitatis dominicae habeant sic claudi cum clavibus et faciant aptari et clausos teneant et aptatos, quod nullus sordibus ad illos ingressus immineat, potiorque reverentia illius quod ibi traditur sancti sacramenti habeat; V solidorum poena quibuslibet feriendis qui hoc contempserint agere, in opus ecclesiae, vel pios usus alios ad nostrum arbitrium solvendorum.</p>
                </div>
                <div>
                    <head>Capitulum 6</head>
                    <p>(6) De sacramento Eucharistiae in tempore pascali a parrochialibus solum presbyteris ministrando.</p>
                    <p>Item, desiderantes illud preceptum generalis concilii pro animarum salute et catholicae fidei testimonio salubriter institutum, quod omnis utriusque sexus postquam ad annos discretionis pervenerint reverenter recipiant ad minus in Pascha Eucharistiae sacramentum, sic a Christi fidelibus sollicitudini nostrae concessis efficaciter observari, quod nulli quesitis coloribus a simulatis devotionibus vel alias dum ab aliis quam a propriis sacerdotibus recipere velle se asserunt corpus Christi, fraudem querentes facere canoni, fraudant potius semetipsos; presentis deliberatione concilii, statuimus inhibendo quod curati nostrarum civitatum, dyocesum et provinciarum, nulli parrochiano suo, cujuscunque conditionis aut sexus existat, in festo Paschae, nec in VIII diebus precedentibus immediate et VIII subsequentibus, concedant licenciam recipiendi, nisi ex causa infirmitatis, nec etiam alicui ministrandi seu conferendi sacramentum Eucharistiae, extra ecclesias suas parrochiales, vel alias ecclesias ubi per ipsos curatos extitit ministrari consuetum.</p>
                    <p>Si qui autem curati hujus statuti fuerint transgressores, auctoritate presentis consilii excommunicationis incurrant sentenciam ipso facto.</p>
                    <p>Prelati autem sic presens statutum diligenter observent, ut alicui nisi ex causa rationabili recipiendi sacramentum praedictum illo tempore, alibi quam in parrochiali ecclesia licenciam non concedant.</p>
                </div>
                <div>
                    <head>Capitulum 7</head>
                    <p>(7) Ut beneficiati et in sacris ordinibus constituti in diebus sabbati a carnibus habeant abstinere.</p>
                    <p>Item, cum deceat viros ecclesiasticos, praesertim beneficia ecclesiastica obtinentes, in modo vivendi sic inter homines exemplariter conversari, ut layci eorum informentur exemplo, non autem ex clericorum abusu corruptis moribus deformentur, statuimus quod clerici beneficiati aut in sacris ordinibus constituti, ab inde in antea semper in diebus sabbati pro honore beatae Mariae a carnibus abstineant, nisi ex causa necessitatis; de qua comedentis conscientia relinquatur, vel nisi festum nativitatis Domini in die sabbati contingerit evenire; alioquin contrarium facientes pro qualibet die qua carnes comedere attemptaverint, per unum mensem ipso facto ab ingressu ecclesiae sint suspensi.</p>
                </div>
                <div>
                    <head>Capitulum 8</head>
                    <p>(8) Qualiter praelati possint benedicere in dyocesi aliena.</p>
                    <p>Item, statuimus quod quilibet nostrorum archiepiscoporum praedictorum et singuli episcopi provinciarum nostrarum, dum transitum facient per dictas provincias, possint etiam in alia dyocesi dictarum provinciarum populum benedicere ut ex hoc populi devotio augeatur et etiam in dyocesi Arelatensi, Aquensi, Ebrodunensi, civitatibus exceptis dumtaxat, et aliis locis in quibus alter ex nobis dictis archiepiscopis vel dyocesanis presens esset; ut si contingat in pontificalibus celebrare vel praedicare, vel facere coram se praedicari, possint benedictionem episcopalem et indulgentiam concedere, et vestes, altaria, ornamenta benedicere, et calices et altaria portatilia consecrare.</p>
                    <p>Item sententiam excommunicationis vel interdicti latam ab uno, alio denunciari et observari faciant cum a proferente super hoc fuerint requisiti; addentes quod praedictae sententiae excommunicationis et interdicti non nisi ex justis causis et cum maturitate et sollempnitate proferantur.</p>
                </div>
                <div>
                    <head>Capitulum 9</head>
                    <p>(9) De sentencia excommunicationis lata ab ordinario, exigente excommunicati inobediencia, per praelatos et alios publicanda.</p>
                    <p>Item, statuimus quod ex quo per propriam civitatem et dyocesim lata per praelatum aliquem excommunicationis, suspensionis vel interdicti sentencia, competenti tempore fuerit publicata, et ibidem exigente rebellium et inobedientium duritia, per decem dies extiterit solempniter et publice aggravata, ex tunc requisito proprio metropolitano seu ejus officiali, et approbatam publicante seu publicari faciente dictam sentenciam, licitum sit eidem praelato hujus auctoritate concilii, caeteros episcopos et praelatos requirere, ut ipsius sentencias quarum tenorem et causam declaret in scriptis, in suis districtibus servent et faciant observari, publicent et faciant diebus ad hoc congruentibus publicari.</p>
                </div>
                <div>
                    <head>Capitulum 10</head>
                    <p>(10) Ut censura ecclesiastica sic exigente contumacia exerceatur, quod nullus ea ultra jutis tramites abutatur.</p>
                    <p>Item cum censura ecclesiastica sit eo moderamine a viris ecclesiasticis exercenda, quod officium debitum operando non cogatur ad noxam et scandalum tendere, quae ad medelam et remedium est inducta, et excommunicationis lata sentencia contra contumaces et in excommunicationis sententia dormientes possit expressis a jure provisionibus agravari, quod ad peregrinas adinventiones et multipliciter perniciosas recurrere sit tam inutile quam dampnosum; statuimus quod ab inde in antea nullus ecclesiasticam juridictionem exercens contra excommunicatos ab ipsis, quantocunque tempore excommunicationis sentenciam animo sustinuerint indurato, procedat ad faciendum projici lapides in domum excommunicationis sentencia innodati vel ad faciendum venire capellanum indutum veste sacerdotali, vel alias ad domum excommunicati praedicti, vel ad portandum libitinam seu feretrum vel alia similia quae a jure non reperiuntur expressa, sed aliis a jure provisis remediis utatur ad poenam contumacium agravandum.</p>
                    <p>Exercentes autem juridictionem ecclesiasticam hujusmodi qui contrarium fecerint, excommunicationis incurrant sentenciam ipso facto nec subditi nostri curati vel alii eisdem teneantur in praedictis aliqualiter obedire.</p>
                </div>
                <div>
                    <head>Capitulum 11</head>
                    <p>(11) Qualiter contra illos qui excommunicationis sentenciam contempnentes exemplo perniciose peragunt procedatur.</p>
                    <p>Caeterum abominabilis; [2], proh dolor! sicut ad nostrum tam de longinco quam e vicino pervenit auditum, in quibusdam partibus inolere incepit abusio.</p>
                    <p>Nam aliqui filii Belial, qui nec Deum timent, nec homines reverentur, iniquitatem bibunt ut aquam: qui dum sentencias vilipendunt, dum medicinam quae fuerat ad salutem rejiciunt, mortis incurrunt periculum et ad interitum, suae perversitatis exemplo, nonnunquam inducunt alios et seducunt.</p>
                    <p>Isti siquidem in Dei opprobrium et in contemptum promulgatoris et sentenciae promulgatae neglectum, non minus viliter quam dampnabiliter procedere, imo verius execrabiliter excedere non formidant, ut pote dum adulterium presbiteri vel praelati confingentes, officium et jurisdictionis usurpantes ministerium, excommunicationem, imo verius execrationem, versa sed perversa vice in excommunicatores seu denunciatores suos, simulare presumunt, accensos palearum fasciculos aut candelas de cepo, seu carbones, seu tizones ardentes, in patellis, conchis aut sartaginibus vel similibus, vituperabiliter extinguendo.</p>
                    <p>Cum igitur talia et hiis similia in Dei vergant opprobrium, et in ecclesiasticae disciplinae redundent contemptum: statuimus et sub poena excommunicationis inhibemus, ne quis clericus vel laycus, cujuscunque ordinis, dignitatis, conditionis vel status existat, rem tantae perniciei de caetero per se, vel per alium aut per alios aut alias attemptare presumant.</p>
                    <p>Qui vero hujus salulierrimi statuti transgressor extiterit, et infra triduum ex inde competentem non exhibuerit, ex tunc se sciat ipso facto excommunicationis vinculo innodatum; et locus aut villa ubi haec vel similia, domino loci sciente, vel mandante, vel ratum habente, vel postquam requisitus fiterit, vel ejus locum tenens, infra decem dies corrigere negligente, praesumpta fuerint, ecclesiastico tamdiu sit et remaneat subpositus interdicto, donec ad mandatum ecclesiae, quam delinquens offendit et praelato quem irreverenter despexit, sufficiens et vdonea satisfactio, et realis emenda praestita fuerit, per eumdem: quam, cum in talibus non sit relaxanda vindicta offensus praelatus non remittere valeat ullo casu, sed eisdem poenis subjacere volumus illos et illas qui vel quae talia fieri mandaverint, vel alias opem vel operam aut consilium praebuerint, si rem tam detestabilem prodire contigerit detestabiliter in effectum: addito, quod eorum posteri usque ad secundam generationem in clericorum collegium nullatenus admittantur, nisi prius per metropolitanum cum uno subfraganeorum; fuerit super hoc misericorditer dispensatum.</p>
                    <p>Si vero clericus beneficiatus, vel in dignitate seu personatu vel officio constitutus, taliter excesserit: ultra poenam layco inflictam; beneficio, si quod in provinciis nostris obtinet, sit ipso facto presentis concilii auctoritate privatus: non beneficiatus autem, ad obtinendum beneficium ecclesiasticum sit ex tunc inhabilis et indignus.</p>
                </div>
                <div>
                    <head>Capitulum 12</head>
                    <p>(12) Ne ecclesiasticae personae titulum jurisdictionis quam pacifice possiderunt secularibus ostendere teneantur.</p>
                    <p>Item quod seculares domini, cujuscunque conditionis existant, vel baillivi seu officiales eorum qui praelatos vel alios ecclesiarum rectores cogunt ostendere, quare merum vel mixtum imperium, aut justicias altas, medias vel minores tenent, licet tenuerint pacifice multis annis, et si coram eis hoc non probent, usurpare, accipere et sibi applicare sine alia causae cognitione, motu proprio, non verentur: si a talibus excessibus desistere moniti neglexerint, et ad usurpandum sine alia rationabili causa processerint, iam ipsi quam illi qui eis in hac parte obedient, excommunicationis incurrant sentenciam ipso facto.</p>
                </div>
                <div>
                    <head>Capitulum 13</head>
                    <p>(13) Ut persona ecclesiastica per nullum judicem temporalem in criminalibus uel personalibus distringatur.</p>
                    <p>Item quod nullus domibus temporalis vel judex seu delegatus ejusdem, cujuscumque conditionis, dignitatis vel status existat, clericum vel personam ecclesiasticam aut religiosam, coram se, super criminalibus vel personalibus citet vel citari faciat, seu quoquomodo distringat, exceptis causis feudalibus in casibus a jure concessis.</p>
                    <p>Quod si fecerit et in hoc perstiterit et infra dies VIII non se correxerit, et quod incauti presumpsit non relaxaverit, ex tunc sentenciam excommunicationis incurrat.</p>
                </div>
                <div>
                    <head>Capitulum 14</head>
                    <p>(14) Ut clericus contra clericum ad judicium secularem vel alium laycum pro facienda justicia vel inferenda violencia non recurrat.</p>
                    <p>Item prohibemus statuendo et statuimus prohibendo ut nulla persona ecclesiastica de clerico vel persona ecclesiastica qualitercunque, conquerens super spiritualibus vel ecclesiasticis, aut criminalibus vel personalibus quibuscunque, recurrat ad curiam vel principem aut alium dominum secularem vel laycum quemcunque super justicia facienda, vel violencia clerico, in persona vel rebus ad eum pertinentibus, inferenda: nec cum ipso vel ipsis super eisdem, sine consciencia praelati vel officialis sui, pactum aliquod inire presumat, nec factum observet; alioquin querelam exponens vel denunciationem faciens et in eis persistens vel paciscens, et pactum observans, a jure suo eo ipso cadat, nulla alia super hoc sentencia expectata et donec super hoc ad arbitrium praelati satisfecerit: omni beneficio ecclesiastico quod obtinet noverit se suspensum et ab obtinendo indignum.</p>
                </div>
                <div>
                    <head>Capitulum 15</head>
                    <p>(15) Provisio contra illos qui bona et jura ecclesiarum et ecclesiasticarum personarum subtrahunt, diminuunt, dissipant et invadunt.</p>
                    <p>Quoniam aliqui, suis finibus non contenti, passim aliena diripiunt et ecclesiasticas libertates infringere non verentur; approbante presenti concilio, statuimus, quod quaelibet persona saecularis aut ecclesiastica, nobilis aut alia, cujuscunque proheminentiae, dignitatis, officii, conditionis aut status fuerit, quae ecclesias aut capellas, seu earum ciminteria, hospitalia, reclusoria, domos, possessiones, loca, villas, castra, census, tascas, trezena, laudimia, vintena, feuda, lesda, pedagia, molendina, piscarias, pasqueria, sive reclausas, jurisdictiones seu alia quaecunque jura seu etiam eorum homines, aut familias aut animalia, seu bona quaelibet immobilia seu mobilia, quae quidem mobilia valorem X solidorum monetae currentis excedant, sive domos religiosas, aut hospitalia, seu reclusoria vel leprosaria quomodolibet invadere, capere, occupare, detinere, pignorare, seu gadiare per se vel per alium, vel inquietare quomodolibet, seu turbare; nec non et qui contra ecclesias sive capellas, aut clericos, sive personas ecclesiasticas sive earum homines, loca, villas, castra seu mansiones, aut contra libertates ecclesiasticas, vel domos religiosas aut hospitalia, seu reclusoria, vel leprosaria quomodolibet edere, vel facere quaevis statuta seu banna vel preconizationes, aut novitates quascunque, sive quibuscunque ex praedictis directe vel indirecte violencias, aut molestias irrogare; seu eis super bonis quibuslibet ecclesiasticis seu patrimonialibus, quaestas aut talhias, angarias sive perangarias aut necessitates quaslibet aliqualiter imponere vel inferre; sive domos ecclesiarum aut clericorum seu personarum ecclesiasticarum, occasione quacunque serrere sive claudere quoquo modo seu eorum bona quaecunque bannire, seu etiam vias novas aliquas ubilibet ad invenire vel facere, per quas ecclesiae seu earum villa, castra vel loca in pedagiis seu lesdis aut quibuslibet aliis juribus possint in aliquo diminui vel etiam pejerari; sive itinera aut vias, stratas publicas aut privatas, infra limites sive territoria, vel districtus locorum, villarum sive castrorum ecclesiasticae jurisdictionis, auferre vel sibi quomodolibet apropriare, attribuere seu etiam applicare vel terminos eorum arctare presumpserit seu attemptaverit per suam potenciam aut violenciam sive maliciam; aut in dictis vel aliquo praedictorum, mandatum dederit, auxilium, consilium seu favorem, publice vel occulte, nisi infra sex dies super hiis a die captionis seu invasionis, attemptationis, turbationis, vel inquietationis sive presumptionis hujus per emendam aut revocationem debitam seu alias, ut res exegerit, plene satisfecerit, excommunicationis sentenciae subiaceat ipso facto.</p>
                    <p>Quam siquidem excommunicationis sentenciam, cum de premissis seu eorum aliquibus cuilibet ordinario vel ejus officiali summarie constiterit aut de plano ex mero officio et sine strepitu judicii et figura, volumus et statuendo mandamus exsequtioni debitae per ipsum quemlibet ordinarium seu officialem ipsius certificatum de plano, mandari per universas ecclesias nostrarum provinciarum, civitatum et dyocesum, sicut viderit commodius expedire.</p>
                    <p>Super quo tam in genere quam etiam contra quascunque personas singulariter nominandas, plenam habeat facultatem, et insuper etiam ad agravandam hujus sentenciam prout ei videbitur expedire.</p>
                    <p>Et si dominus vel rector civitatis, castri, villae vel loci alicujus aut officialis ejus in praedictis vel aliquo praedictorum culpabilis fuerit, et per sex dies in excommunicatione perstiterit: civitas, castrum, villa, vel locus hujusmodi ecclesiastico subjaceat interdicto.</p>
                    <p>Si vero universitas deliquerit in praedictis, illi qui universitatem vel singulares personas ad id induxerint, commoverint, vel deffenderint, et singuli qui in aliquo praemissorum culpabiles fuerint, post sex dies ipso facto sentenciam excommunicationis incurrant.</p>
                    <p>Universitas vero ipsa, nisi infra X dies emendam fecerit competentem, ecclesiastico subjaceat interdicto.</p>
                    <p>Si vero injuria praedicta per alium quemlibet illata fuerit et dominus vel rector aut officialis infra cujus jurisdictionem praedictam injuria fuerit irrogata, requisitus per ordinarium seu vicarium vel officialem ejusdem, aut locum tenentem vel vices gerentem aut etiam delegatum, infra X dies satisfactionem vel emendam fieri non fecerit competentem, excommunicationem se noverit incurrisse, quam si per X dies sustinuerit, terra cui praefuerit ecclesiastico subjaceat interdicto.</p>
                </div>
                <div>
                    <head>Capitulum 16</head>
                    <p>(16) Provisio facta contra illos qui bona et jura ecclesiastica vel ecclesiasticarum personarum invaserunt, vel quomodolibet occupaverunt.</p>
                    <p>Item statuimus et ordinamus quod quaecunque persona cujuscunque [3] gradus, dignitatis, status vel conditionis existat, quae bona quaecunque sive jura ad ecclesias vel ecclesiasticas personas quaslibet pertinentia detinet occupata, vel quae in prejudicium ecclesiarum seu ecclesiasticarum personarum et jurium earumdem, aliquas fecerit indebitas novitates plene restituat et cum effectu revocet et satisfactionem faciat infra mensem, postquam fuerit requisita.</p>
                    <p>Et si universitas vel dominus seu rector aut officialis fuerit in praedictis culpabilis, universitas ipsa et locus hujusmodi ubi praedicta seu aliqua praemissorum commissa fuerint, si sub ejus dominio fuerint, alioquin locus suus, ubi habet suum domicilium principale, ecclesiastico subjaceant interdicto.</p>
                    <p>Universitatem autem sufficienter requisitam quoad presens propositum reputamus, cum dominus vel officialis qui ibi praefuerint, nominatim expressi injuria, ut eam revocari faciat fuerit requisitus, vel cum per tres dies dominicas publice, dum celebrantur divina mysteria per sacerdotem parrochialem vel ejus locum tenentem de mandato ordinarii, vel officialis ejusdem significatum fuerit quod de injuria, novitate et dampnis nominatim exprimendis, satisfaciat competenter.</p>
                </div>
                <div>
                    <head>Capitulum 17</head>
                    <p>(17) Ut hii qui res ab ecclesiis qualitercunque tenent, in alienatione earum, sicut et notarii instrumentum de alienatione hujus facientes, teneantur de jure ecclesiarum expressam facere mentionem.</p>
                    <p>Item cum quidam suae salutis immemores, tenentes ab ecclesiis castra, villas, domos, terras, nemora, prata, seu quasvis alias possessiones in emphiteosim, vel sub certo feudo, dominio, senhoria, censu, servicio, pensione vel prestatione quacunque, plerumque illas vel illa vendunt, permutant, vel donant seu alias ignorante domino distrahunt, nulla de emphiteosi, feudo, dominio seu senhoria, censu, servitio, pensione vel prestatione, quodve ab ecclesia teneatur, habita mentione; quinimo interdum ipsas seu ipsos, tanquam ab omni censu, servicio, pensione, seu quovis alio jure ecclesiis debito liberas, alienant: Nos tam saluti talia volentium attemptare, quam indempnitati ecclesiarum providere volentes, statuimus quod quicunque tenens ab ecclesiis nostris vel nobis subjectis, castra, villas, domos, possessiones vel alias res immobiles, seu loca vel jura, cum ad venditionem, donationem, permutationem vel quamvis aliam alienationem earum vel eorum, duxerint procedendum, de feudo, emphiteosi, etiam si canon vel pensio propria non solvatur, censu, servicio vel senhoria, pensione seu quavis alia prestatione eisdem ecclesiis debitis, etiam si in alienatione de jure vel consuetudine non sit illius a quo tenetur requirenda sciencia vel consensus, expressam debeat facere mentionem.</p>
                    <p>Alias si aliquod praedictorum ecclesiis debitorum in contractu seu alienatione hujusmodi negaverit, vel scienter omiserit, excommunicationis incurrat sentenciam ipso facto; eamdem poenam incurrat notarius qui scienter, sine expressione hujusmodi jurium de contractu fecerit instrumentum.</p>
                </div>
                <div>
                    <head>Capitulum 18</head>
                    <p>(18) Ne quis in loco suo retineat bona ecclesiastica alibi indebite ablata.</p>
                    <p>Item quod loca ad quae bona ecclesiarum vel ecclesiasticarum personarum per violenciam manifestam seu notoriam injuriam, sine causa probabili ablata, occupata seu arrestata devenerint, tamdiu post X dies ex quo significatum fuerit locorum domino vel rectori, interdicta sint et permaneant, quamdiu bona hujusmodi ibi fuerint et competens non exhibeatur emenda.</p>
                </div>
                <div>
                    <head>Capitulum 19</head>
                    <p>(19) Ut secularis potestas clericum per ipsam captum cito judici suo restituat nihil exigetis ab eodem.</p>
                    <p>Item quia privilegium meretur amittere qui permissa sibi abutitur potestate, attendentes quod nonnulli domini temporales, vicarii et alii secularium curiarum officiales, obtentu seu occasione aliquarum licenciarum, ex causa eis ad certum tempus, vel simpliciter, vel ad certas personas, ab archiepiscopos et episcopis concessarum, hac occasione, prout comperimus, manus temerarias ad capiendum clericos passim et indifferenter aliasque personas ecclesiasticas incurialiter, et eo modo quo possunt turpius ad majorem confusionem ecclesiae atque cleri, excedere non verentur; quinimo ipsos suis mancipant carceribus ei ibidem nonnunquam radi faciunt totaliter, seu radi et permutare habitum permittunt, ut palliare possint excessus suos et illos confingere clericos non fuisse vel non esse in possessione clericatus, vel quasi, in suarum periculum animarum et enervationem ecclesiasticae libertatis; prohibemus ne aliqua talia vel similia nullatenus de caetero attemptent, revocantes ex nunc licentias sub quacunque forma verborum super hujusmodi captionibus aut detentionibus generaliter vel specialiler per litteras vel alias oraculo vivae vocis vel quomodolibet faciendis concessas.</p>
                    <p>Alioquin contrarium facientes, cujuscunque status, conditionis vel dignitatis existant, sive sint layci sive ecclesiasticae personae, regulares vel etiam seculares, hanc nostram excommunicationis sentenciam quam in hiis scriptis presentibus ferimus, incurrere volumus ipso facto, nisi forte in eo dumtaxat casu cum scilicet eos adhuc flagrante crimine capi contingit, antequam ad alios actus extraneos divertant, recta via eos ad curiam ecclesiasticam duxerint et eos restituerint sine fraude.</p>
                    <p>Si vero de nocte tales ceperint, debeant ultro in crastinum, sine retentione bonorum ipsorum et lesione personarum sine requisitione alia reddere eos curiae supra dictae; nec eis liceat aliquid a captis hujusmodi dono vel gratia sub colore aliquo extorquere, vel recipere gratis data.</p>
                    <p>Quod si in castris vel villis captionem hujusmodi fieri contingat, adducant ipsos ad ecclesiasticam curiam, vel transmittant quamcitius sub fida custodia, in expensis ipsius curiae moderatis.</p>
                    <p>Quod si secus egerint vel in fraudem super hoc aliquid attemptaverint, eadem sententia involvantur; et si clericum detentum de loco ad locum mutaverint, omnia illa loca tamdiu remaneant interdicta, donec clericum captum cum annis et omnibus aliis rebus suis, dyocesano restituerint et de injuria irrogata ad arbitrium dyocesani satisfecerint, et ipsa sentencia per ipsum fuerit relaxata.</p>
                </div>
                <div>
                    <head>Capitulum 20</head>
                    <p>(20) Ut defferentibus litteras pro jurisdictione ecclesiastica exercenda nulla injuria vel violencia inferatur.</p>
                    <p>Cum justiciae jus suum cuilibet tribuenti et ipsius ministris ac rei publicae plurimum detrahatur, si processus ipsorum ministrorum justiciae, iniquorum contingat machinationibus impediri: nos volentes talem justiciae cultum impedientium ausus temerarios timore cohibere ecclesiasticae disciplinae, provisione presentis concilii duximus statuendum quod si quis cujuscunque conditionis aut status existat, nuncios aut exsequtores nostros et subfraganeorum nostrorum, officialium et vicariorum seu eorum locum tenentium, vel vices gerentium aut alias literas et scripturas judiciales nostras, vel subfraganeorum, vicariorum et officialium praedictorum defferentes, hac occasione verberare, capere, detinere, occultare, carceri mancipare, vulnerare, interficere, vel mutilare, seu literas vel scripturas praedictas aufferre, seu eas rumpere, cancellare vel destruere quoquomodo, vel ablata celare, vel defferentes compellere ad frangendum, vel, ut verbis eorum utamur ad manducandum hujusmodi literas vel scripturas, aut quod predicta seu aliqua praedictorum fiant procuraverit, aut facientibus dederit consilium et favorem: excommunicationis sentenciae quam ex nunc ferimus subjaceat ipso facto; a qua, nisi prius judici cujus auctoritatem contempserit, et passo injuriam et caeteris quorum intererit, prout excessus exigit atrocitas, satisfecerit, nullatenus absolvatur.</p>
                </div>
                <div>
                    <head>Capitulum 21</head>
                    <p>(21) Prorogatio jurisdictionis in invasores et occupatores ecclesiasticorum bonorum ac jurium exercendae.</p>
                    <p>Item cum quanto quis passus injuriam in majori statu existit, tanto atrocior injuria judicetur, et idcirco sit cautius et uberius providendum: statuimus, ut si cui nostrum archiepiscoporum et episcoporum vel ecclesiarum nostrarum familiarium in personis vel rebus fuerit injuria vel violencia irrogata, vel possessio seu quasi turbata sit: possit quilibet ex nobis archiepiscopis, episcopis et nostris officialibus et vicariis, et vices gerentibus, et loca tenentibus eorumdem procedere, de jure, consuetudine vel statuto, contra injuriatores, violatores et turbatores hujusmodi si in propria dyocesi facta essent; sic etiam possit, si extra propriam dyocesim et provinciam, dum tamen infra nostras provincias sint commissa, simpliciter et de plano sine strepitu et figura judicii, nec non citare, informationes recipere, inquirere, diffinire et declarare, et omnem jurisdictionem et censuram ecclesiasticam exercere ad satisfactionem sufficientem et debitam obtinendam.</p>
                    <p>Per hoc autem non intendimus quod ordinario prejudicium generetur, quin etiam ex officio possit procedere ad poenam debitam imponendam, et etiam ad faciendum satisfieri injuriam passis, si ab eis fuerit requisitus.</p>
                    <p>Et ut praedicta omnia et singula roboris teneant firmitatem, nos omnes archiepiscopi, episcopi, procuratores episcoporum absentium, habentes ad hoc mandatum sufficiens, super hiis plenam et expressam concedimus facultatem; nec objici valeat contra tales processus, quod extra territorium jus dixerit sic procedens, quia quoad praemissa et quaelibet praemissorum jurisdictionem nostram et nostrum cujuslibet vicissim inter nos prorogavimus, vices nostras nobis ad invicem ac dictarum provinciarum, civitatum et dyocesum, singulisque officialibus et locum tenentibus, presentibus et futuris in solidum commitentes, universis nostris subditis injungentes, ut in praemissis ordinario aut ejus officiali aut locum tenenti, sic procedenti pareant et intendant.</p>
                    <p>Quod nisi fecerint, possit procedens per censuram ecclesiasticam animadvertere in eosdem.</p>
                    <p>Et nihilominus si nos archiepiscopi aut episcopi per sic procedentem requisiti, praetermiserimus suas in hac parte requisitiones aliquatenus exaudire, aut id super quo requisiti fuerimus non curaverimus perducere in effectum: sic non exaudiens, nec ad effectum producens per unum mensem auctoritate presentis concilii a pontificalibus eo ipso sit suspensus, presenti statuto per decennium et post illud decennium, nisi iterum revocatum fuerit, valituro.</p>
                    <p>Ita tamen quod per hoc sic procedenti in aliena civitate vel dyocesi, nullum jus aut jurisdictio in posterum ex longinquitate temporis vel alias post statum proxime terminum acquiratur.</p>
                </div>
                <div>
                    <head>Capitulum 22</head>
                    <p>(22) Ut excommunicati ad nullum publicum officium admittantur.</p>
                    <p>Item statuimus quod excommunicati in judices, rectores, consules, bajulos, potestates, assessores vel notarios, vel ad alia quaevis publica officia nullatenus assumantur, nec etiam admittantur; et si de facto admissi fuerint, sentencia per eos vel eorum auctoritate lata et quicunque processus per eos vel eorum auctoritate in judicio vel extra habiti, et monimenta coram eis vel per eos facta, nulla et nulli sint ipso jure.</p>
                    <p>Et nihilominus quicunque cujuscunque dignitatis, status aut conditionis existant, si tales excommunicatos ad aliquod officiorum praedictorum scienter assumpserint, vel assumptos per alios approbaverint vel confirmaverint, excommunicationis incurrant sentenciam, ipso facto; et si requisiti per ordinarium, vel alium ejus nomine, excommunicatos infra X dies a tempore requisitionis, a praedictis officiis sic assumptos non amoverint cum effectu: loca illa in quibus ad aliquod praedictorum officiorum assumpti fuerint, sint et tamdiu remaneant ecclesiastico supposita interdicto, donec sic excommunicati a susceptis officiis, realiter et sine fraude, et absque aliqua restitutionis spe quamdiu in excommunicatione perstiterint, sint amoti.</p>
                    <p>Universitas autem civitatis, castri vel villae, quae excommunicatos et in ecclesia publice denunciatos, ad aliquod praedictorum officiorum assumpserit vel elegerit, ubi eis alias hoc liceret, ecclesiastico etiam sit supposita interdicto.</p>
                </div>
                <div>
                    <head>Capitulum 23</head>
                    <p>(23) Ut nullus sine superioris licencia alicui quomodolibet debeat vendere toxicum vel alia venenosa.</p>
                    <p>Item statuimus, et sub poena excommunicationis districtius inhibemus ne quis apothecariorum vel quisvis alius cujuscunque conditionis vel sexus existat, toxicum vendat vel donet, nec alio modo ministret alicui, vel alia venenosa, nisi prius significet curiae ordinarii, ut sciri possit suis temporibus, si casus toxicationis contingeret, quis fuerit emptor ille vel alius qualiscunque: quodque apothecarius quilibet ad hoc servandum coram suo superiori corporaliter praestito juramento pro se et sua familia specialiter astringatur.</p>
                    <p>Aliter autem dantes, vendentes et ad homicidium perpetrandum recipientes quomodolibet vel ementes, et ad hoc consilium vel consensum tacite vel expresse praestantes excommunicationis vinculo subjaceant, ad sedem apostolicam pro absolutionis beneficio remittendi, et alias sicut justum videbitur puniendi.</p>
                </div>
                <div>
                    <head>Capitulum 24</head>
                    <p>(24) De poenis, toxicum vel herbas mortiferas in mortem alterius ministrantibus, inferendis.</p>
                    <p>Item quod quicunque alium toxicare aut opem ad hoc vel consilium dare, vel in necem alterius toxicum dictare vel vendere, aut aliter ministrare presumpserit, vel herbas mortiferas in mortem vel abortivum cuiquam dederit, eo facto, ipse excommunicationem incurrat, a qua non nisi per sedem apostolicam absolvatur.</p>
                    <p>Et si clericus beneficiatus fuerit, sit illo privatus beneficio, ipso facto, et ab ordine quem susceperit degradetur, tradendus curiae seculari; vel si tali vel simili suspicione probabili infamatus ex verisimilibus presumptionibus et perspicuis indiciis apud bonos et graves notatus, ad honorem vel dignitatem ecclesiasticam nullatenus admittatur, et nihilominus ad detentionem personae honestam, prout requiret personae status et sceleris immanitas suadebit, ad inveniendam veritatis certitudinem, sicut superiorum discretioni visum fuerit, procedatur.</p>
                </div>
                <div>
                    <head>Capitulum 25</head>
                    <p>(25) Qualiter contra exemptos et privilegiatos in diversis abutentes suis privilegiis procedatur.</p>
                    <p>Item dolentes referimus, quod nonnulli religiosi, hospitalarii, Cistercienses et alii tam privilegiati quam exempti, de privilegiorum sibi forte aut ordini suo indultorum prerogativa temere confidentes, excommunicationis, suspensionis vel interdicti sentencias ab ordinariis vel officialibus ipsorum rationabiliter promulgatas observare non curant; quinimo in contemptum clavium suspensos, excommunicatos et interdictos hujusmodi ad divina recipiunt aut interdum in donatos aut confratres, contra mentem concilii lateranensis admittunt: receptatorum in hac parte genus imitantes sine quibus delinquentes in hiis et similibus diu forsitan non laterent.</p>
                    <p>Sed nec hiis contenti domos conventuales alterius ordinis quam sui, eisdem ordinariis lege dyocesana subjectas, et a sui fundatione jurisdictioni praelatorum, salva regula seu ordinis sui disciplina, suppositas, tam praenominali quam caeteri religiosi, etiam non exempti nec privilegiati, vendicant sibi; et praelatis, quasi furtim succedente post modum violentia, subtrahere moliuntur: sicque de suis indulgenciis seu privilegiis confidentes alios fidentius, in jure suo molestant, ita quod auctoritate, imo temeritate propria, nunc in vestimentis ovium venientes, nunc seculari fulti potentia, violentiam per se vel per alium inferentes, possessiones, et quasi, domorum hujusmodi ac rerum et jurium ad eos spectantium, occupare, et cum armis aliquoties invadere non verentur, et occupata tenere contendunt in praelatorum praejudicium, plurimorum scandalum et enormem nihilominus illius ordinis cujus erant ab initio, et cui ab antiquo subesse consueverunt lesionem.</p>
                    <p>Cum igitur tales et tam enormiter excedentes et notorie delinquentes, receptatoribus non impares, ac improbis raptoribus nequiores, perinde ut alios jura censeant puniendos, nos quatenus animadvertere in ipsos possumus et a jure nobis permittitur, et maxime si de privilegiis suis non velint copiam facere requisiti: volentes, ubi eos indulta sibi privilegia non deffendunt, correctionis et reformationis officium exercere, ac effrenatam ambientium cupidinem reprimere cupientes: statuimus et concorditer ordinamus ut tales et similes in premissis et similibus tam enormiter delinquentes et tam notorie excedentes, nisi desisterint et saniori ducti consilio congruenter infra octo dies ex quo fuerint requisiti revocare seu emendare distulerint, una cum illis qui se ad eos sic ligati reduxerint,et eis qui translationem hujusmodi attemptaverint et exinde monasteria, domos vel conventuales res et jura hujusmodi occupare seu invadere cum armis vel sine armis presumpserint, nec non et omnes qui eis ad hoc opem vel operam praestiterint, aut ut occupata detineant consilium vel juvamen prebuerint, excommunicationi subjaceant ipso facto.</p>
                    <p>Sed et cum ipsi praelatis non deferant, sed potius vilipendant eosdem: praelati e contra, quamdiu sic steterint, et ausu temerario eis vel officialibus eorum in premissis restiterint, in privilegiis vel aliis juribus suis tueri eos vel deffendere minime teneantur; dignum est enim ut qua mensura mensi fuerint, eadem remetiatur et eis, et ut ignorantes ignorari et contemptores sentiant se contempni: qua enim fronte praelatorum invocabunt auxilium qui committere non formidant in ipsos?</p>
                    <p>Statuimus insuper et precipimus, et communiter mandamus ut singulares personae tam suimet quam alterius conventus mixtim translationem taliter fieri procurantes, ab illius domus seu conventus consortio penitus et in perpetuum excludantur, vitam suam alibi sub arcta poenitentia, sui superioris arbitrio, finiturae.</p>
                    <p>Circa translationem autem singularium personarum ad rectiorem forte regulam transire cupientium, nihil intendimus per hoc extra formam a jure traditam immutare.</p>
                </div>
                <div>
                    <head>Capitulum 26</head>
                    <p>(26) Ut presbiteri testamentis parrochianorum intersint et per episcopum distribuantur restitutiones incertae.</p>
                    <p>Item ne relictae in testamentis vel aliis ultimis voluntatibus emendae vel ad pias causas eleemosynae, vel restitutiones certae vel incertae, forsitan occultentur: statuimus ut vel presbiter parrochialis ecclesiae interesse rogetur ordinationi testamenti, si haberi poterit, aut quod notarius infra VIII dies a die obitus numerandos praelato vel officiali aut presbitero parrochiali copiam illius articuli ubi quaevis eleemosina piis est usibus deputata, vel emenda seu restitutio facienda, sub poena excommunicationis, quam ipso facto, si negaret, incurrat, facere fideliter teneatur; et ille vel illi sic cum haeredibus, vel exsequtoribus testatoris, ordinare festinent quod emendae non occultentur et eleeinosinae sic relictae, vel restitutiones hujusmodi non pereant, ad tempus magnum vel modicum, aut forte perpetuo faciendae.</p>
                    <p>Adjicientes insuper quod incertae restitutiones nulli per aliquem executorem testamenti vel alium praeter dyocesiani licentiam prebeantur; nec aliqui distribuere presumant alibi, quam ubi praelatus duxerit ordinandum, nisi testator contrarium vel exsequtorum suorum arbitrio fiendam restitutionem et distributionem hujusmodi ordinasset: quo casu exsequtores a tempore mortis, ubi temporis restitutionis vel distributionis non esset testamento incertum, alias ab illo expresse tempore computandos infra sex menses debeant fideliter defuncti exsequi voluntatem.</p>
                    <p>Quod si non fecerint ex tunc dyocesani restitutiones et retributiones incertas faciant, intentioni defuncti quantum poterunt, mutantes exsequtores; et praedicti magis materiam habeant fideliter exsequendi et distributis et restitutis praedictis dyocesano teneantur reddere rationem.</p>
                    <p>Ad hoc autem addimus, quod presbiteri in synodis venientes praelato suo vel officiali, ejus in scriptis, testatorum et exsequtorum nomina et quantitatem hujusmodi praesentare in virtute obedientiae teneantur.</p>
                </div>
                <div>
                    <head>Capitulum 27</head>
                    <p>(27) Quod episcopi in distributionibus legatorum vocentur prout ad eos pertinet de jure vel de consuetudine.</p>
                    <p>Cum in eo casu, in quo alicujus interesse rationabiliter tangitur, ejus vocatio debita requiratur: Volumus et jubemus quod in distributionibus legatorum quorum divisioni seu exsequtioni habent interesse episcopi, de consuetudine vel de jure, vocari debeant episcopi seu locum tenentes ipsorum.</p>
                    <p>Quibus equidem non vocatis, nulla presumatur fieri distributio de legatis; et si facta fuerit, heredi seu successori, vel illi a quo relictum est, nulla ex tali distributione liberatio acquiratur.</p>
                </div>
                <div>
                    <head>Capitulum 28</head>
                    <p>(28) Ut nullus confessor sine dyocesani licentia quemcunque presumat absolvere in casibus infra scriptis.</p>
                    <p>Item ut nullus cujuscunque religionis vel ordinis seu conditionis existat, confitentes in cujusquam civitate vel dyocesi, praeter specialem vel generalem licentiam ipsius dyocesani de facto absolvere quemquam vel ligare presumat, in casibus eidem dyocesano a jure, consuetudine, vel statuto provinciali vel synodali spetialiter reservatis.</p>
                    <p>Casus sunt vero hi:</p>
                    <p>In excommunicato a canone,</p>
                    <p>In incendiario nondum etiam publicato,</p>
                    <p>In blasfemo famoso,</p>
                    <p>In votis commutandis vel relaxandis,</p>
                    <p>In hiis quae consueta sunt in dyocesano episcopo reservari, ut pote:</p>
                    <p>In oppressione puerorum,</p>
                    <p>In homicidiis,</p>
                    <p>In sacrilegiis ultra X solidos,</p>
                    <p>In violatoribus ecclesiarum, ecclesiasticae libertatis et immunitatis,</p>
                    <p>In incestu cum consanguineis seu affinibus, in ascendentibus vel descendentibus in infinitum et in collateralibus usque ad secundum gradum inclusive,</p>
                    <p>In carnali cognitione cum sanctimoniali,</p>
                    <p>Aut in defloratione virginis violenta,</p>
                    <p>In eis qui luxuriam commiserunt per carnalem copulam in ecclesia,</p>
                    <p>In restitutionibus incertis ultra XX solidos in una persona,</p>
                    <p>In clandestine contrahentibus,</p>
                    <p>In eo qui consuetus est in multo tempore pravitatem usurariam exercere,</p>
                    <p>In falso teste,</p>
                    <p>In falsario litterarum vel instrumentorum, vel subtrahente aliena instrumenta seu delente,</p>
                    <p>In falsario monetae,</p>
                    <p>In impediente legatum sedis apostolicae,</p>
                    <p>In proditore domini vel patris,</p>
                    <p>In heresis sectatore,</p>
                    <p>In supponente partum, vel necante, vel aborsum sibi vel alii procurante,</p>
                    <p>In muliere quae ab alio quam a marito suo proprio concepit infantem quem maritus suus etiam existimat esse suum, propter quem legitimi defraudantur hereditate paterna,</p>
                    <p>In toxicatione vel aliud mortiferum ministrante, vel opere aut consilium adhibente,</p>
                    <p>In coeunte cum Judea vel Sarracena, vel bruto, vel e contra,</p>
                    <p>In sortilegis ad quos recurritur communiter pro sortilegiis faciendis qui corpore Christi, oleo sancto vel chrismate abutuntur,</p>
                    <p>In depopulatoribus agrorum, vinearum vel arborum,</p>
                    <p>In excommunicatis qui scienter se ingerunt divinis et commoniti nolunt ecclesiam exire, divinum officium perturbantes,</p>
                    <p>In illis qui scienter excommunicatorum corpora recipiunt ad ecclesiasticam sepulturam vel ea sepeliunt ibi, contra parrochialis presbiteri voluntatem,</p>
                    <p>In illis qui scienter celebrant in ecclesia interdicta quibus a jure non est vel privilegio concessum, eum ex hoc reconcilianda sit ecclesia supra dicta.</p>
                </div>
                <div>
                    <head>Capitulum 29</head>
                    <p>(29) Ut nullus occasione cessionis factae sibi coram extraordinario judice quemquam audeat convenire.</p>
                    <p>Item, quod nullus clericus vel persona ecclesiastica ex causa vel occasione vel ratione donationis vel cessionis sibi factae, vel de caetero faciendae, aut emptionis, permutationis vel in solutum dationis, quae emptio, permutatio vel in solutum datio in fraudem fierent, quemquam coram judice extraordinario audeat convenire: quod si secus egerit excommunicationis incurrat sententiam ipso facto.</p>
                </div>
                <div>
                    <head>Capitulum 30</head>
                    <p>(30) De instrumentis debitorum soluto debito restituendis et si apud creditores remaneant cancellandis.</p>
                    <p>Item, cum nulla juris patiatur ratio, quod bis idem debitum exigatur, nos nolentes materiam exigendi bis idem debitum et vexationes indebitas quantum possumus amputare: statuimus quod nullus creditor christianus vel judeus postquam sibi fuerit integre de debito satisfactum possit contra voluntatem debitoris instrumentum vel mandamentum soluti jam debiti retinere; nisi forsitan creditor, ad aliqualem cautelam, vellet instrumentum praedictum vel mandamentum in presentia solventis cancellare et ruptum apud se conservare.</p>
                    <p>Quod si instrumentum vel mandamentum, ut praemittitur, cancellatum et ruptum penes se conservare voluerit, ypotecam si petatur, teneatur facere de soluto; creditor autem postquam per debitorem soluto debito requisitus, restituere vel rumpere et cancellare non curaverit instrumentum vel mandamentum praedictum si christianus fuerit, ea propria auctoritate presentis concilii, excommunicationis incurrat sententiam ipso facto.</p>
                    <p>Si vero Judeus fuerit, a participatione fidelium sit exclusus.</p>
                </div>
                <div>
                    <head>Capitulum 31</head>
                    <p>(31) Ut instrumenta debitorum et mandamenta, post certum tempus, nullam in foro ecclesiastico, ad probationem debitorum, habeant roboris firmitatem.</p>
                    <p>Item fraudibus creditorum qui sibi debitum bis in toto vel in parte exigere plerumque nituntur, occurrere cupientes, ac negligentes jus suum prosequi ad persecutionis diligentiam invitantes: statuimus et auctoritate presentis concilii ordinamus, quod in curiis nostris et subfraganeorum nostrorum spiritualibus, seu coram officialibus nostris et subfraganeorum nostrorum, nullum instrumentum publicum super mutuo, seu deposito, seu venditione et emptione rerum mobilium confectum, post X annos a tempore contractus et confectionis instrumenti, si dies solutionis vel solutionum non sit ibi appositus vel a tempore solutionis ultimae computandos, nullam fidem faciat nec ad probationem debiti aliquid suffragetur; et hoc mandamentum sive instrumentum hujusmodi ad faciendum probationem contra clericos sive etiam contra laycos ratione juramenti, vel alias de consuetudine vel de jure in curia spirituali conventos, quomodolibet inducatur, nisi infra praedictum X annuorum [4] spatium hujusmodi prescriptio per citationem competentem judicis, vel requisitionem sub testimonio publici instrumenti facta fuisset quodam modo interrupta.</p>
                    <p>Mandamentum autem vulgariter apellatum... post tres annos computandos, ut supra in praedictis curiis spiritualibus nullam fidem faciat, nec aliam habeat roboris firmitatem.</p>
                </div>
                <div>
                    <head>Capitulum 32</head>
                    <p>(32) Ut nullus bona ecclesiarum vacantium occupet, nisi sibi per consuetudinem vel privilegium hoc liceret.</p>
                    <p>Item quod nullus omnino praelatus, abbas, prior vel patronus, clericus vel laicus, cujuscunque conditionis, status vel dignitatis, ordinis vel religionis existat, bona ecclesiarum vacantium, metropolitanae vel suffraganeae, prioratus, abbatiae vel alterius cujuscunque monasterii, vel ecclesiae, seu beneficii, officii, vel administrationis ecclesiasticae, per promotionem aut mortem vel resignationem, aut mutationem vel absolutionem aut alio quocunque modo vacantium, capere per se vel per alium, occupare vel usurpare presumat, nisi sibi de jure vel per privilegium aut per consuetudinem hoc liceret; quod si fecerit, tam ipse quam singuli obedientes ei aliqualiter in hac parte excommunicationis incurrant sententiam ipso facto.</p>
                </div>
                <div>
                    <head>Capitulum 33</head>
                    <p>(33) Ut nulla persona ecclesiastica cum potestatibus secularibus posse habens, det consilium vel juvamen contra ecclesiasticas libertates.</p>
                    <p>Item quod quaelibet ecclesiasticae personae, secularium forte principum curias et consilia frequentantes, majores vel minores, vel mediae, cujuscunque dignitatis, ordinis, conditionis vel status existant, si scienter contra Deum et justitiam et ecclesiasticam libertatem, in prejudicium alicujus ecclesiae vel praelati, seu rectoris ecclesiastici, consilium vel favorem, aut juvamen ecclesiasticae libertati contrarium dederint, darive procuraverint, publice vel occulte, excommunicationis incurrant sententiam ipso facto, a qua non nisi emendato dampno seu alio dispendio, circa sedem apostolicam absolvantur.</p>
                </div>
                <div>
                    <head>Capitulum 34</head>
                    <p>(34) Ut nullus in sacris ordinibus constitutus vel curam animarum habens in judiciis curiarum secularium gerat officium publicum vel privatum.</p>
                    <p>Item quod nullus clericus habens curam animarum vel in sacris ordinibus constitutus, possit esse de caetero, sine sui praelati licencia, in judiciis sive causis in curia seculari, procurator, sindicus vel actor, pro aliquo laico, vel judex etiam, vel bajulius, in exercenda jurisdictione domini temporalis; quod si monitus, infra mensem non destiterit: ex tunc talis, si beneficiatus fuerit, beneficiis suis hujusmodi auctoritate presentis concilii suspendatur; non beneficiati vero a liminibus ecclesiae arceantur.</p>
                </div>
                <div>
                    <head>Capitulum 35</head>
                    <p>(35) De modo probandi electionem sepulturae illorum qui apud religiosos eam elegisse dicuntur.</p>
                    <p>Item statuimus ne quis illorum funera defunctorum, quos fratres praedicatorum, minimorum et aliorum religiosorum apud se ipsos sepulturam elegisse probaverint, deferri ad domos et ecclesias eorum impediat: salvo tamen jure portandi funus ad parrochialem ecclesiam, ex consuetudine laudabili hactenus observata: nec circa praedicta injuriam fratribus ipsis aut funeri, obmittendo solitam campanarum pulsationem vel aliter inferre presumat.</p>
                    <p>Super hac autem probatione, volumus, summarie et de plano, sine sumptibus et scriptis quibuscunque per exhibitionem ordinationis testantis aut productione testium coram parrochialis ecclesie rectore procedi, si tamen potuerit et voluerit interesse.</p>
                    <p>Quo absente utique, vel interesse nolente, coram officiali vel locum tenente ipsius, si funus in civitate fuerit, hoc probari sufficiat, vel coram personis publicis et honestis, si hoc extra civitatem fortasse contingat.</p>
                    <p>Aliter equidem ubi erunt funera, ea ab eis de domibus extrahi prohibemus; incursuris excommunicationis sententiam, ipso facto, quibuscunque contra tenorem hujus constitutionis extrahentibus de domibus funera, procurantibus seu permittentibus extrahi, aut facientibus, et presumpntibus, in hoc, auxilium, favorem aut consilium impertiri; et si infra unam diem naturalem, non fuerit facta probatio supra dicta, funus sepeliendum in ciminterio parrochialis ecclesiae deponatur, ibi donec sit facta probatio remansurum.</p>
                </div>
                <div>
                    <head>Capitulum 36</head>
                    <p>(36) Ut sine novi census impositione vel veteris augmentatione, beneficia conferantur.</p>
                    <p>Item quod prioratus seu beneficii alterius ecclesiastici facta cum novi census impositione vel pensiones antiquae augmentatione collatio non valeat ipso jure et per proximum superiorem, illa vice, personae idoneae sine dicti oneris vitio conferatur, ac si ad eum propter negligentiam fuisset alias collatio dicti beneficii devoluta.</p>
                </div>
                <div>
                    <head>Capitulum 37</head>
                    <p>(37) Ut monachi infra certum tempus in ecclesiis suis perpetuos vicarios ordinariis representent.</p>
                    <p>Item statuimus quod in singulis ecclesiis per monachos solitis gubernari infra sex menses priores earum dyocesanis suis ad curam animarum perpetuos presbiteros representent.</p>
                    <p>Quod nisi fecerint, ex tunc ea vice, episcopi instituant presbiteros perpetuos in cura praedicta et ipsos priores compellant ad providendum eisdem presbiteris, prout idem instituens, observato Viennensis concilii statuto, duxerit ordinandum.</p>
                    <p>Si quis vero super praemissis privilegia asserat se habere, ea infra sex menses ordinariis debeat exhibere.</p>
                    <p>Quae privilegia observentur eisdem.</p>
                </div>
                <div>
                    <head>Capitulum 38</head>
                    <p>(38) Ut nullus beneficium conferat in quo jus tantum obtinet patronatus.</p>
                    <p>Item statuimus quod nullus in aliquo beneficio ecclesiastico solum jus obtinens patronatus, vel presentationis dumtaxat, cum ipsum vacare contigerit, ad ipsum conferendum procedat; quod si secus egerit, in illa vacatione jus presentandi ipso facto amittat, et superior ad quem institutio pertinet plenam ejus dispositionem habeat illa vice.</p>
                </div>
                <div>
                    <head>Capitulum 39</head>
                    <p>(39) Ut presentatus patrono non juret sine dyocesani licentia nec ab alio se institui patiatur nec beneficium obtentum dimittat.</p>
                    <p>Item sub poena excommunicationis precipimus, ne quis a patrono clerico vel laico presentatus aut esse presentandi, ante institutionem praestet aliquod juramentum in manibus patroni vel alterius cujuscunque, sine speciali ipsius ordinarii licentia et consensu.</p>
                    <p>In institutione vero vel post, possit praestare juramentum patronis, ratione temporalium prout eis competit de consuetudiue vel de jure.</p>
                    <p>Quodque presentatus seu presentandus hujusmodi ab alio quam ab ordinario cui de jure competit in ecclesie parrochiali se institui nullatenus patiatur; nec ex quo per ordinarium institutus fuerit vel admissus, beneficium dimittat hujusmodi non petita ipsius ordinarii licentia vel consensu, vel nisi alia sufficiens causa subsit, legitima, probabilis et honesta.</p>
                </div>
                <div>
                    <head>Capitulum 40</head>
                    <p>(40) Ut ecclesiae et ecclesiasticae personae a talhiis et exactionibus secularium per ordinarios deffendantur.</p>
                    <p>Item quod clerici et hospitalia et ecclesiae a talhiis et exactionibus quas domini temporales faciunt, etiam ratione possessionum temporalium, nec non et in patrimonialibus clericorum solutorum, secundum leges et canones deffendantur per ordinarios, nimis hactenus super hoc negligentes, ne paulatim totum usurpent temporales domini, in preiudicium et enervationem ecclesiasticae libertatis.</p>
                </div>
                <div>
                    <head>Capitulum 41</head>
                    <p>(41) Ut clerici macellariorum et tabernariorum officia personaliter exercentes, moneantur ut a praedictis desistant officiis, si gaudere voluerint privilegio clericali.</p>
                    <p>Item cupientes clericos, in domini sortem electos, sic professionis viam quam elegerunt modeste servare, quod respicientes retro, negociationes non exerceant ecclesiastico statuto minime congruentes; ac attendentes quod dignum extitit, ut qui similem cum secularibus vitam suscipiunt, similem sentiant in legibus disciplinam: auctoritate presentis concilii ordinamus, quod nos archiepiscopi et episcopi, per nos et officiales nostros, infra mensem, sub obtestatione divini nominis, omnibus curatis nostrarum civitatum et dyocesani districte precipiendo mandemus, quod ipsi omnes clericos, solutos et conjugatos, carnificum seu macellariorum aut tabernariorum officium publice personaliter exercentes, sub paena excommunicationis, infra mensem a tempore publicationis statuti hujus certificati in scriptis, specifice debeant nobis vel nostris officialibus intimare; qua intimatione et informatione recepta, nos sine morae dispendio per nos aut officiales nostros praedictos, ad monitionem nominatim faciendam, et alia contenta in constitutione Viennensis concilii super hoc edita, exacta diligencia procedamus.</p>
                </div>
                <div>
                    <head>Capitulum 42</head>
                    <p>(42) Ne quistae aut aliae exactiones per saeculares hospitalibus imponantur.</p>
                    <p>Item quod Domini saeculares, vel quicunque alii, cujuscunque gradus, dignitatis seu conditionis existant, hospitalia usibus pauperum deputata, occasione cavalcatarum, talhiarum, quistarum vel aliarum illicitarum exactionum quocunque nomine appellentur, nec onerare nec molestare presumant; alioquin si requisiti desistere et emendam praestare noluerint, vel si de cetero contra fecerint, ipso facto excommunicationis sentenciam incurrant.</p>
                </div>
                <div>
                    <head>Capitulum 43</head>
                    <p>(43) Ne layci pretextu alicujus statuti prohibeant clericis extrahere bladum de terris eorum.</p>
                    <p>Item cum statuta saecularium ecclesias aut personas ecclesiasticas non astringant, statuimus ut saeculares cujuscunque dignitatis, conditionis aut status fuerint, qui pretextu statuti ne bladum extrahatur de terra, vel castro, vel villa, vel quod certo pretio vendatur, invitos clericos vel ecclesiasticas personas astringere, maxime cum ipsi non habeant aliunde forsitan unde vivant, aut super angariis vel perangariis aut aliis quibuscunque, cum nec in eis nec eorum bonis, aliquam habeant potestatem, coarctare presumpserint, excommunicationi subjaceant ipso facto.</p>
                    <p>Et locus ubi hoc per dominum loci, vel universitatem ejus, aut eorum conniventia vel commissu attemptatum fuerit, ecclesiastico subjaceat interdicto, nisi moniti infra mensem emendaverint et de perpetratis satisfactionem studuerint exhibere competentem.</p>
                </div>
                <div>
                    <head>Capitulum 44</head>
                    <p>(44) Ut domini temporales non impediant vel prohibeant quominus ecclesiarum rectoribus decimae persolvantur.</p>
                    <p>Item quod domini temporales, baylivi, seu officiales ipsorum, clericos, et ecclesiarum rectores non impediant quominus decimae ipsis, prout ad eos pertinet, per parrochianos suos praestentur fideliter et solvantur; nec eisdem parrochianis inhibeant quod non solvant, alioquin si contra fecerint excommunicationis sententiam eo ipso incurrant.</p>
                </div>
                <div>
                    <head>Capitulum 45</head>
                    <p>(45) Ne ordinationes et statuta fiant super decimis, funeralibus, oblationibus et aliis contra laudabiles consuetudines et ecclesiae libertates.</p>
                    <p>Item quod layci cujuscunque gradus, dignitatis vel conditionis existant, vel universitates statuentes vel ordinantes, in se vel inter se vel preconizari facientes, vel subditis suis mandantes quod non praestent decimas ecclesiis, vel non offerant, vel in ultimis voluntatibus quidquam relinquant eis vel rectoribus earumdem, vel quod laudabiles consuetudines ecclesiae in spiritualibus vel aliis infringant, vel alias non observent, vel aliud equipollens directe vel indirecte, tacite vel expresse vel quomodolibet, injungentes, ipso facto excommunicationem incurrant, a qua, antequam emenda competens praestita fuerit, minime absolvantur; universitas autem ecclesiastico subjaceat interdicto.</p>
                </div>
                <div>
                    <head>Capitulum 46</head>
                    <p>(46) De societatibus, colligationibus et conjurationibus quas confratrias appellant radicitus extirpandis.</p>
                    <p>Item quia in quibusdam nostrarum provinciarum partibus, nobiles plerumque, interdum alii, colligationes, societates et conjurationes faciunt, tam canonibus quam humanis legibus interdictas, semel in anno sub confratriae nomine, se in loco aliquo congregantes, ubi congregationes, conventiculas et colligationes faciunt, et pacto jurato vallata ineunt quod se adversus quoscunque praeterquam dominos suos ad invicem adjuvent et in omni casu unus alteri det consilium et favorem; et interdum se omnes veste consimili cum aliquibus signis exquisitis vel caracteribus inducentes, unum majorem inter se eligunt, cui jurant in omnibus obedire; ex quibus justitia offenditur, mortes et depredationes sequuntur, pax et securitas exulant, innocentes et inopes opprimuntur, et ecclesiae et ecclesiasticae personae quibus tales oppido infesti sunt in personis, rebus, juribus et jurisdictionibus, injurias diversas et damna plurima patiuntur.</p>
                    <p>Nos volentes hiis ausibus pestiferis et conatibus perniciosis extemplo occurrere et remedio possibili providere et a peccato subditos nostros prout pastorali incumbit officio cohibere, auctoritate presentis concilii, omnes conventiculas, colligationes, societates, et conjurationes quas fraternitates vel confratrias apellant, ab olim factas per clericos vel laycos, cujuscunque gradus, status, dignitatis vel conditionis existant, nec non praedictas conventiones et pacta inter eos habitas et habita irritamus, dissolvimus et cassamus, et cassas et cassa, irritas et irrita nunciamus: decernentes, omnia juramenta super observandis predictis praestita, adeo illicita et temeraria ut nullum teneri volumus ad observantiam eorumdem; a quibus juramentis eos etiam absolvimus ad cautelam.</p>
                    <p>Ut tamen pro incauto sacramento a suis confessoribus, poenitentiam recipiant salutarem, auctoritate praedicta prohibentes eisdem, sub excommunicationis poena, quam venientes in contrarium postquam praesens statutum in ecclesiis quarum parrochiani existunt fuerit per duos dies dominicos publicatum, incurrere volumus ipso facto, quod occasione praedictarum colligationum, societatum, conventionum et juramentorum, ab inde in antea simul non conveniant, hujusmodi confratrias non faciant, alter alteri non obediat nec praestet adjutorium nec favorem, nec vestes signa rei dampnatae deferant, nec se confratres, priores vel abbates praedictae societatis appellent.</p>
                    <p>Quinimo inffra X dies a tempore dictae publicationis unusquisque alios quantum est in eo a praedictis juramentis absolvat; et se nolle esse de praedicta societate ulterius publice protestetur.</p>
                    <p>Prohibemus etiam quod a modo tales conjurationes, conspirationes, conventiones etiam sub nomine confratriae non faciant; alioquin et de facto attemptatas cassamus et irritamus et facientes et attemptantes excommunicationi, a qua non nisi per concilium provinciale, praeterquam in mortis articulo, nullatenus absolvantur, volumus subjacere.</p>
                    <p>Per hoc autem, confratrias olim in honorem Dei et beatae Mariae et aliorum sanctorum et pro subsidiis pauperum introductas, in quibiis conjurationes et juramenta non interveniunt hujusmodi, non intendimus reprobare.</p>
                </div>
                <div>
                    <head>Capitulum 47</head>
                    <p>(47) Ut clerici praeter dyocesani licenciam ecclesias non muniant, nec ibi armatos tenere presumant.</p>
                    <p>Item prohibemus sub poena excommunicationis, quam ipso facto contrarium facientes incurrant, ne regulares aut etiam clerici seculares, ad muniendas contra ordinarios ecclesias vel ipsa jura indebita occupanda, praeter dyocesani cui dictae subsunt ecclesiae, vel ejus locum tenentis licenciam vel mandamentum, arma portare, vel armatos adducere vel tenere, vel receptare de propria dyocesi, vel aliena, presumant.</p>
                </div>
                <div>
                    <head>Capitulum 48</head>
                    <p>(48) De clericis arma portantibus, qualiter puniantur.</p>
                    <p>Item statuimus ut nullus clericus arma ferre presumat, absque illius cui competit licencia speciali, nisi in casibus a jure concessis.</p>
                    <p>Qui vero contra fecerit, praeter id quod armorum amissione mulctantur, si de nocte portaverit, X librarum; si de die, C solidorum poena, monetae currentis, irremissibiliter feriatur.</p>
                </div>
                <div>
                    <head>Capitulum 49</head>
                    <p>(49) De honestate clericorum circa barbam non nutriendam et coronam debitam deferendam.</p>
                    <p>Insolentias clericorum quae tam ex inordinato habitu quam gestu deformi, dissolutiones ridiculosas non solum gignunt in clero, sed apud ipsos laycos indevotionem pariunt, et exempla scandalosa quae producunt compescere cupientes, statuimus quod omnes clerici cujuscunque status vel conditionis existant, coronam rotundam deferant non nimia parvitate notandam, infra octo dies ex quo tonsuram receperint et a barbis nutriendis, postquam ad tempus rasurae congruens pervenerint, studeant abstinere.</p>
                    <p>Exinde vero tam barbam, cum ad tempus rasurae congruens pervenerint, ut praefertur, quam tonsuram singulis mensibus, nisi ex justa causa id facere distulerint, qua cessante ad hoc illos arctari volumus, radi facere teneantur.</p>
                    <p>Quod si premissa non fecerint, beneficia in nostris provinciis obtinentes seu dyocesibus poenam centesimae partis fructuum beneficiorum hujusmodi quoties defecerint in premissis, valore tamen ipsorum fructuum juxta taxationem decimae quoad ad hoc attinet extimato, ipso facto incurrant.</p>
                    <p>Quam centesimam si occupaverint aut sibi appropriaverint, tamdiu sint ab omnium fructuum praedictorum beneficiorum perceptione ipso jure suspensi, donec integram ejusdem centesimae partis semel vel pluries commissae restitutionem ordinariis suis fecerint seu emendam.</p>
                    <p>Clerici vero soluti, beneficia non habentes, in clericatus tamen statu viventes, quoties contra praemissa fecerint, in poena XII denariorum monetae currentis incidant ipso facto, in usus pios ordinariorum arbitrio convertendam.</p>
                </div>
                <div>
                    <head>Capitulum 50</head>
                    <p>(50) De honestate canonicorum secularium et dignitates habentium in vestibus deferendis.</p>
                    <p>Item statuimus quod in nostris provinciis seu dyocesibus, omnes canonici cathedralium et collegiatarum ecclesiarum, necnon rectores ac perpetui vicarii, et capellani curati parrochialium ecclesiarum, presentes et posteri: videlicet canonici, in dignitatibus seu personatibus constituti in ecclesiis et civitatibus, alii vero canonici et rectores, perpetui vicarii ac capellani, curati in suis ecclesiis et parrochiis, vestes superiores clausas, non nimia brevitate notandas, cum manicis decenter longis pariter ac rotundis, ac capuciis aut capsanis vulgariter appellatis, notabiliter non apertis aut magnis: videlicet omnes praefati canonici tam dignitates seu personatus habentes quam etiam non habentes, post medium, et aliae supra scriptae personae post unum annum, a tempore publicationis statuti hujus numerandum, adstringantur portare precise.</p>
                    <p>Quod si praemissa facere neglexerint, vestibus quas contra presens statutum portaverint, sint ipso facto privati: Quas si etiam requisiti non tradiderint ordinariis per ipsos in pia opera convertendas, illi qui distributiones percipiunt, eas, quamdiu dictas vestes tradere distulerint, perdant etiam ipso facto; quarum quidem distributionum medietas capitulo, et alia medietas, ordinarii arbitrio, praefatis operibus applicetur: aliae vero personae praedictae, quae distributiones non recipiunt, ipso jure vestes amittant, in usus quoscumque premissos per ordinarios convertendas.</p>
                </div>
                <div>
                    <head>Capitulum 51</head>
                    <p>(51) Ut hii qui voces in capitulis non habent cum habentibus se non ingerant, nec ad distributionem quae datur capitulantibus admittantur.</p>
                    <p>Item cum nullus cathedralis vel collegiatae ecclesiae canonicus, nisi sit subdyaconus, nec etiam habens dignitatem, personatum, prebendam vel officium certum requirens ordinem, nisi in illo sit ordine constitutus, vocem de jure in capitulo non habeat, etiam si ab aliis libere concedatur: statuimus, inhibentes ne praedicti vocem in capitulo non habentes, cum vocem habentibus in ipsum capitulum se nullatenus ingerant, nec per alios admittantur, etiam ex causa videndi, audiendi, vel sciendi quae per tenentes capitulum dicentur, tractabuntur, ordinabuntur, vel etiam statuentur; nec de distributionibus seu emolumentis quas tenentes capitulum pro interessendo capitulo recipiunt de consuetudine vel statuto quidquam recipiant praedicti vocem in capitulo non habentes.</p>
                    <p>Quod si contra praemissa fecerint, vel aliquid, seu aliqua praemissorum, sint per mensem a perceptione fructuum beneficiorum suorum quae in illa obtinent ecclesie et distributionum, ipso facto, suspensi.</p>
                    <p>Qui si de his quidquam perceperint, durante suspensione praedicta, duplum capitulo intra sex dies reddere teneantur.</p>
                    <p>Quod si non fecerint, duret dicta suspensio donec duplum solverint supradictum, quacunque concessione, donatione, remissione, vel gratia, contra hoc nullatenus valitura.</p>
                </div>
                <div>
                    <head>Capitulum 52</head>
                    <p>(52) Ut canonici, praesertim dignitates habentes, per duos menses in ecclesiis suis residentiam annis singulis facere personaliter teneantur.</p>
                    <p>Item quod omnes canonici et maxime dignitates, personatus vel officia in cathedralibus vel collegiatis ecclesiis obtinentes, presentes et futuri, teneantur annis singulis per duos menses in dictis ecclesiis, residentiam facere personalem, quocunque statuto vel consuetudine contraria non obstante.</p>
                    <p>Quam nisi fecerint, ex tunc omnium fructuum et obventuum beneficiorum suorum totius anni, quae in illa ecclesia obtinent, quartam partem secundum taxationem decimae ipso jure amittant; cujus quartae medietas capitulo, alia medietas fabricae vel aliae necessitati ecclesiae, ad arbitrium episcopi et capituli applicetur.</p>
                    <p>Quae poena nullatenus remitti valeat, etiam si praelatus et capitulum super hoc convenirent; nec super residentia non facienda in duobus mensibus supra dictis valeat idem praelatus, nisi ex causa studii, dispensare.</p>
                    <p>Premissa autem poena prolonga infirmitate impeditus aut existentibus obsequiis domini nostri papae, vel praelati proprii, sive prosequentibus ecclesiae negociis sine fictione vel fraude, aut in hiis qui dispensationem obtinuerant absentandi ex causa studii, non vendicet sibi locum.</p>
                    <p>Per premissa vero, circa illos qui de consuetudine vel statuto ecclesiarum ad continuam vel majorem residentiam, per se vel per alium sunt astricti, non intendimus aliquid immutare.</p>
                </div>
                <div>
                    <head>Capitulum 53</head>
                    <p>(53) Ut canonici, praetextu seu colore officii seu servicii, distributiones non recipiant quas non essent recepturi.</p>
                    <p>Item cum laborantibus in vineis Domini diurnus denarius debeatur, et negligentibus seminare in benedictionibus, etiam messis temporalis juste debeat denegari; auctoritate presentis concilii constituimus et etiam ordinamus ut nullus canonicus cathedralis seu collegiatae ecclesiae seu alii clerici perpetui, beneficiati in eisdem ecclesiis, cujuscunque status, dignitatis aut conditionis existant, etiam praetextu alicujus assumpti initi officii vel etiam servitii colorati, distributiones quotidianas quae solis canonicis horis interessentibus dari debeant, recipiat: nisi in eisdem horis personaliter intersit, aut occasione dicti officii, aut pro negociis capituli utilibus, omni fraude cessante, fuerit personaliter occupatus: quacunque remissione, donatione vel gratia contra hoc nullatenus valitura.</p>
                </div>
                <div>
                    <head>Capitulum 54</head>
                    <p>(54) Ut hii qui dignitates seu personatus habent, seu habituri sunt, infra certum tempus ad sacros ordines prout dignitates seu personatus hujusmodi exigunt se faciant promoveri.</p>
                    <p>Item quia decet illos et ipsis incumbit qui ad servicium altaris et ecclesiae Domini dedicatae fore ut specialiter dignoscantur, si sua digne et salubriter velint adimplere ministeria, ad sacros ordines promoveri, ne lucra amplecti avide et humeros ab oneribus presertim honorabilibus subducere censeantur: Nos attendentes quod nonnulli canonici cathedralium et collegiatarum ecclesiarum nostrarum provinciarum, civitatum et dyocesum in dignitatibus seu personatibus constituti, in propriae salutis dispendium non curaverint hactenus, quod cum displicencia referimus, neque curant, imo potius in effectu recusant, ad sacros ordines quos requirunt, dignitates seu personatus quas obtinent promoveri, quasi sperantes veresimiliter sed damnabiliter, quod cum de Christi patrimonio fuerint sublimati, a clericali statu, sicut a multis factum esse comperitur, illusis ecclesiis retrocedant; ex quibus minutus est cultus divinus et minui amplius excrescente abusu timetur, nisi super hoc provisionis acomodae remedium apponatur.</p>
                    <p>Et idcirco volentes prout nostro incumbit officio, hujusmodi abusum illusivum et illusionem abusivam a nostris subditis abolere et insuper cultum divinum non minui, sed augeri nostris temporibus affectantes: Presentis auctoritate concilii statuimus concorditer et etiam ordinamus, utilitate et necessitate ecclesiarum nostrarum id summopere poscentibus, ut omnes et singuli canonici, in cathedralibus seu collegiatis ecclesiis nostrarum provinciarum dignitates seu personatus obtinentes vel qui in posterum obtinebunt, intra unum annum a die publicati statuti praesentis dignitates seu personatus praesentialiter obtinentes; qui autem obtinebunt in posterum, a die adeptae possessionis pacificae dignitatum seu personatuum hujusmodi in antea continue numerandum, ad sacros ordines, prout dignitates seu personatus hujusmodi exigunt, se faciant promoveri.</p>
                    <p>Alioquin si infra idem tempus non se fecerint ut praemittitur promoveri, a perceptione fructuum et obventionum dignitatis seu personatus hujusmodi, donec ad dictos ordines sint promoti, eo ipso noverint se suspensos.</p>
                    <p>Et si durante suspensione hujusmodi, ad percipiendum fructus, redditus seu proventus dignitatis seu personatus hujus se ingerere presumpserint, praedictis dignitatibus seu personatibus sint ipso facto privati.</p>
                    <p>Volumus autem quod fructus, redditus et proventus dignitatum qui durante suspensione praedicta de dictis dignitatibus seu personatibus recipientur, in utilitatem dignitatum seu personatuum praedictorum per ordinarium et ejus capitulum integre convertantur.</p>
                </div>
                <div>
                    <head>Capitulum 55</head>
                    <p>(55) Ut praelati remissiones delinquentium ad invicem faciant requisiti.</p>
                    <p>Item statuimus quod archiepiscopi et singuli episcopi et eorum officiales, vicarii, locumtenentes et vicem gerentes ipsorum, in delictis remissionem faciant cum fuerint requisiti.</p>
                    <p>Et si ille qui deliquisse dicitur, de dyocesi non fuerit ejus a quo remissio fieri postulatur: sufficiant solae literae requirentis.</p>
                    <p>Si vero de ejus dyocesi fuerit, semiplena probatio sufficiat in hac parte.</p>
                </div>
                <div>
                    <head>Capitulum 56</head>
                    <p>(56) [5] De contrahentibus matrimonia clandestine in dyocesi aliena.</p>
                    <p>Item statuimus quod quaecunque persona quae pro matrimonio clandestino celebrando dyocesim suam exierit et ibi ipsum matrimonium contraxerit sine licencia proprii sacerdotis, ipso facto sentenciam excommunicationis incurrat, et ut excommunicatus nuncietur et publicetur, donec ad arbitrium dyocesani, ecclesiae parrochiali satisfecerit in cujus injuriam hoc presumpserat et absolutionis beneficium meruerit obtinere.</p>
                </div>
                <div>
                    <head>Capitulum 57</head>
                    <p>(57) De abusoribus literarum domini papae et legatorum ejus, et qualiter puniantur.</p>
                    <p>Item quia nonnulli clerici et layci qui literas domini papae vel legatorum ejus nequiter abutuntur: idcirco auctoritate presentis concilii excommunicamus omnes illos qui literas obtentas aliis ejusdem nominis ad abutendum tradiderunt, et eos qui eas receperunt tali modo.</p>
                    <p>Item qui ad loca aequivoca aliquem citari faciunt ut fraudulenter et maliciose vexent et decipiant sic citatum laboribus et expensis.</p>
                    <p>Item omnes illos qui per literas domini papae vel legatorum ejus, personas non comprehensas in rescriptis, per cogitatam maliciam, litem ubi non est simulantes, citari faciunt vel procurant ad prohibendum testimonium veritatis.</p>
                    <p>Item omnes illos qui literas apostolicas vel legatorum ejusdem sedis, contra jura, ad futuras trahunt controversias, quae nondum fuerant, tempore impetrationis exortae.</p>
                    <p>Item omnes illos qui per literam, quasi de bonis pro suo prioratu vel pro sua ecclesie, officio vel beneficio impetratam, ad instanciam aliquorum aliquos citari faciunt, cum quibus ratione prioratus vel ecclesiae, beneficii vel officii quorum nomine est litera impetrata, non habent aliquid quaestionis de litera post iter arreptum.</p>
                    <p>De hiis, praedicto modo abutentibus idem per omnia statutis, nec non de omnibus illis qui per quascunque literas apostolicas aliquos citari faciunt contra quos non habent aliquid quaestionis vel contra constitutionem felicis recordationis domini Bonifacii papae VIII, adversarios ad remota loca notorie vel non insignia faciunt evocari.</p>
                    <p>Item judices, conservatores, delegatos et subdelegatos, qui scienter ad loca notorie distantia vel non insignia, partem citari presumunt quemquam, auctoritate litterarum apostolicarum contra aliquem, citando vel alias procedunt ad instantiam alicujus, nisi sibi constiterit illum ad cujus instantiam procedunt, eum revera vel ipsius procuratorem esse, qui in litteris apostolicis continetur.</p>
                    <p>Si quis vero super rebus ad dotem spectantibus litteram apostolicam impetraverit, et illius auctoritate aliquem vel aliquos cum quibus ratione dotis non habet aliquid questionis, fecerit fatigari: Auctoritate presentis concilii, eadem excommunicationis sententie qua superius, nominatim noverit se ligatum.</p>
                    <p>De illis vero qui falso se cruce signatos asserunt, cum non sint, et sic tanquam cruce signati, litteras apostolicas impetrant per quas aliquos fatigant laboribus et expensis; item de illis qui privilegium cruce signatorum impetrant sub illa forma postquam iter arripuerit transmarinum, et ante iter arreptum per illud privilegium aliquos faciunt: fatigari talium abusorum absolutione, postquam parti lesae plene satisfecerint, suo ordinario reservata, aliis poenis a jure statutis eis nihilominus per suos ordinarios vel illius quem indebite vexaverint, si ibi reperti fuerint infligendis.</p>
                    <p>Haec autem contra abusores litterarum domini papae et legatorum ipsius, auctoritate presentis concilii duximus statuenda: ejusdem sedis apostolicae et legatorum ipsius auctoritate in omnibus semper salva.</p>
                </div>
                <div>
                    <head>Capitulum 58</head>
                    <p>(58) Ne beneficiati res ecclesiasticas absque dyocesani licencia praeterquam in certis casibus alienent.</p>
                    <p>Item statuimus prohibentes, ne aliquis cujuscunque status vel dignitatis existat, possessiones ecclesiasticas aut quaecunque alia jura immobilia alienet, quocunque titulo, in quascunque personas, cujuscunque status, ordinis vel religionis, aut dignitatis existat, sine sui dyocesani consensu et consilio: contractu hujusmodi irrite nihilominus existente.</p>
                    <p>Qui vero contrarium fecerit proventus sui beneficii unius anni ipso facto amittat, in propriam utilitatem ipsius beneficii ad dyocesani arbitrium convertendos.</p>
                    <p>Addentes quod ubi possessiones steriles vel aliae, ut praemittitur, de consensu dyocesani in emphitheosim perpetuam concedantur; dans autem in emphitheosim pro acapito aut a primo introitu nihil ultra recipere audeat quam valeat census vel canon, vel pars fructuum unius anni, quae vel qui ratione dominii, retinetur.</p>
                    <p>Salvis tamen circa alienationem hujusmodi consuetudinibus rationalibus hactenus observatis, quas non intendimus immutare.</p>
                    <p>De excommunicatis compellendis ad gremium ecclesiae per judicem secularem et appositionem poenae.</p>
                    <p>[6] Item cum nonnulli claves sanctae matris ecclesiae contempnentes, excommunicationis sententiam, non sine animarum periculo frequenter diu sustineant animo indurato, statuimus ut quicunque hujusmodi sententiam, per nos et nostras curias promulgatam, per duos menses postquam noverit in se prolatam, eamdem duxerit pertinaci animo sustinendam, non curans modo debito absolutionis beneficium petere ab eisdem vel ab ea curia per quam fuerit excommunicationis vinculo innodatus: requiratur per eamdem curiam dominus temporalis aut ipsius bajulus vel judex loci ubi talis excommunicatus noscitur commorari et moneatur attente, ut infra competentem terminum tum ab ipsa curia praefingendum, suum subditum sic excommunicatum compellat omnino satisfacere super eo pro quo in eo excommunicationis sententia fuerit promulgata et absolutionis beneficium postulare.</p>
                    <p>Si vero dominus, bajulius sive judex, non curaverit haec efficaciter adimplere, in ipsum per eamdem curiam excommunicationis sentencia proferatur.</p>
                    <p>Et deinde si adhuc dictum subditum cogere contempserit: locus ille donec ipsum compulerit interdicto ecclesiastico supponatur.</p>
                    <p>Caeterum ut iidem excommunicati qui divino non inclinantur amore ut ad gremium ecclesiae revertantur, temporalis metu poenae, ad id propensius inclinentur: Statuimus ut layci V sol. clerici vero X, presbiteri vero XV sol. Viennenses bonorum, pro quolibet mense, quo in excommunicatione praedicti permanserint, solvere teneantur, nisi propter paupertatem vel aliam rationabilem causam memorata curia misericorditer agere voluerit cum eisdem; praedictis poenis in ornamentis ecclesiae seu eleemosinis ad dyocesani arbitrium convertendis,</p>
                </div>
                <div>
                    <head>Capitulum 59</head>
                    <p>(59) [7] Ne prohibeatur praelatis jurisdictionem suam exercere.</p>
                    <p>Item cum jure cautum existat, archiepiscopos et episcopos in totis suis dyocesibus jurisdictionem ordinariam obtinere et in quolibet loco suarum dyocesun non exempto, per se vel per alium posse pro tribunali sedere, causas audire spectantes ad forum ecclesiasticum et personas ecclesiasticas, cum earum excessus exegerint, capere et carceribus mancipate, aliaque omnia et singula ad sua expectantia officia libere exercere, et nonnulli domini temporales, judices pt rectores, ac officiales eorum Deum et libertatem ecclesiasticam sacrorumque statuta canonum offendere in suarum animarum grande periculum non verentes, personas ecclesiasticas, quas in diversis locis nostrarum civitatum et dyocesum ac provinciarum, suis excessibus et delictis exigentibus, capi et carceri mancipari contigerit, interdum de carceribus extrahunt violenter, impediendo quominus de illis et earum delictis et excessibus per judices ecclesiasticos ad quos presertim exhiberi valeat justitiae complementum; nos talium obviari damnandis ausibus, jusque servari super his in eisdem civitatibus et dyocesibus ac provinciis cupientes, hoc approbante concilio statuimus, quod omnes ac singuli temporales domini, judices, rectores vel officiales eorum qui talia de cetero in eisdem civitatibus vel dyocesibus ac provinciis presumpserint attemptare, ipso facto sentenciam excommunicationis incurrant: eorumque terrae aut loca, pisi infra X dies postquam [8] fuerint super hoc requisiti, ex tunc ecclesiastico subjaceant interdicto: donec spoliatis carceribus plenarie et libere restitutis, ei cujus jurisdictionem sic leserint, emendam praestiterint condecentem.</p>
                </div>
                <div>
                    <head>Capitulum 60</head>
                    <p>(60) [10] Ne prohibeatur directe vel indirecte clericis contra suo judice litigare.</p>
                    <p>Item, cum nonnulli temporale dominium obtinentes, seu secularis justiciae potestatis gerentes officium, jurisdictionem sanctae matris ecclesiae subvertere vel minuere exquisitis astuciis moliantur; nos eorum malicias ultione canonica reprimere cupientes, approbante presenti concilio, statuimus inhibentes ne quis in foro ecclesiastico litigantes seu litigare volentes super causis mere ecclesiasticis sive quae ad forum ecclesiae de antiqua et approbata consuetudine et hactenus pacifice observata, pertinere noscuntur, ad desistendum compellat per ipsorum vel parentum ac consanguineorum vel rerum eorum vel personarum captionem, modisve aliis quibuscunque.</p>
                    <p>Si vero contra presumpserint, excommunicationis sentenciae presentis auctoritate concilii se noverint subjacere.</p>
                </div>
                <div>
                    <head>Capitulum 61</head>
                    <p>(61) [11] Ut infra domos praelatorum nec in eorum officialium presentia injuria nulli fiat.</p>
                    <p>Item cum illos quos Dei timor a malo non revocat, saltem cohercere debeat severitas disciplinae; presentis auctoritate concilii duximus statuendum quod si persona, cujuscunque conditionis, status seu ordinis existat, infra domos archiepiscopos vel episcopales nostrarum civitatum vel dyocesum, ac provinciarum vel alibi ubicunque nos vel subfraganei seu officiales nostri causas audierint, aliquem facto graviter vituperaverit, seu injuriam irrogaverit, incurrat sentenciam excommunicationis ipso facto et alias puniatur.</p>
                </div>
                <div>
                    <head>Capitulum 62</head>
                    <p>(62) [12] De bannis solvendis a clericis et per quos et qualiter exigantur.</p>
                    <p>Item statuimus et sub poena excommunicationis quod nullus dominus temporalis audeat compellere ecclesias vel personas ecclesiasticas vel earum familias, servitores, seu nuncios, solvere bannum seu banna pro animalibus suis quibuscunque, vel pro personis praedictis.</p>
                    <p>Et ne personae ecclesiasticae vel earum familiae materiam propter hoc habeant delinquendi; statuimus ut banna quae clericis committuntur pro fructibus alienis susceptis vel eorum animalibus, in vineis, pratis aut possessionibus vel defensis inventis, eadem ab ipsis clericis vel personis ecclesiasticis seu earum familiis et animalibus earumdem, applicanda curiae singulorum dyocesanorum de cetero commitantur.</p>
                    <p>Volentes et precipientes ut a presbiteris singularum nostrarum provinciarum, dyocesum et ecclesiarum nostrarum curam habentibus animarum, banna ipsa, quotiens in locis ipsorum committi contigerit, auctoritate cujuslibet dyocesani exigantur fideliter et leventur, eidem curiae per eos post modum in singulis synodis ex integro assignanda.</p>
                    <p>[13] Si qui vero sic banna commissa solvere recusaverint, per ipsos presbiteros requisiti, ex tunc ad duplicata banna eadem teneantur et ad ea sic duplicata solvenda per eamdem curiam compellantur.</p>
                    <p>Presbiteri vero praedicti dictae curiae banna hujusmodi solvere recusantes procurent manifestare; alioquin si super hoc fuerint negligentes, juxta ipsius curiae arbitrium ex inde punientur.</p>
                    <p>In civitatibus vero vel castris alicui nostrum vel nostrorum dyocesanorum temporali jurisdictioni subjectis, per mandatores nostros seu ipsorum dyocesanorum, banna praedicta exigi volumus et levari et cuilibet nostrorum et dyocesanorum nostrorum prout ad nos et quemlibet eorumdem pertinet restitui per eosdem.</p>
                    <p>Ceterum super denunciatione praedictorum, cum ab aliquo vel aliquibus committentur, custodibus sive gardiis juratis fidem decernimus adhibendam.</p>
                    <p>Porro per solutionem praedictorum bannorum ab emendandis talliis seu dampnis, prout justum fuerit, nullum volumus excusari.</p>
                    <p>Praedictum autem statutum ad personas ecclesiasticas temporalem jurisdictionem habentes in locis sibi subditis volumus non extendi.</p>
                </div>
                <div>
                    <head>Capitulum 63</head>
                    <p>(63) [14] Ut beneficiati sine licencia dyocesani non componant.</p>
                    <p>Item sub interminatione anathematis prohibemus ne aliquis rector, vicarius, vel alius clericus, vel laycus praedictarum Arelatensis, Aquensis et Ebredunensis provinciarum, super decimis vel aliis juribus debitis ecclesiis parrochialibus, cum aliquibus religiosis componere audeat, sine auctoritate dyocesani, vel jus uni ecclesiae debitum alteri audeat assignare.</p>
                </div>
                <div>
                    <head>Capitulum 64</head>
                    <p>(64) [15] In quo statu debent dimitti beneficia et per successores teneri.</p>
                    <p>Item statuimus quod si contingat aliquem, aliquam ecclesiam suam quomodolibet dimittere, sine morte, juxta aestimationem legitimam et ejusdem ecclesiae facultates relinquat ibidem in bonis mobilibus, quod primo personae necessariae ipsi ecclesiae et domui ejusdem inde possint vivere usque ad novos fructus et commode sustentari et onera interim ecclesiae incumbentia supportare et animalia aratoria et ornamenta ecclesiae et supellectilem consuetam; quodque successor quilibet omnia ornamenta ecclesiae et universam domus supellectilem, in pannis et aliis, in illo statu conservet et meliori, si poterit, ac reddere teneatur in eo in quo recipiet ecclesiam supra dictam.</p>
                </div>
                <div>
                    <head>Capitulum 65</head>
                    <p>(65) [16] De inventario bonorum ecclesiasticorum infra certa tempora faciendo.</p>
                    <p>Item statuimus quod priores ecclesiarum et rectores seu gubernatores hospitalium pauperum, et omnes alii, beneficia ecclesiastica obtinentes, inventarium faciant cum publico instrumento vel in cartulario quod penes ecclesiam debebit remanere, de omnibus immobilibus et mobilibus bonis, scilicet instrumentis, privilegiis, vasis aereis ac ferreis atque vinariis, in principio sui regiminis, infra sex menses, et idem faciant, instituti, post primam synodum infra sex menses.</p>
                    <p>Et qui praedicta non fecerit, in decimam fructuum dicti beneficii puniatur, operi vel ornamentis aut utilitati propriae ecclesiae per ordinarium applicandam.</p>
                </div>
                <div>
                    <head>Capitulum 66</head>
                    <p>(66) [17] De testamentis per beneficiatos secundum consuetudines laudabiles faciendis.</p>
                    <p>Item statuta olim per predecessores nostros edita super testamentis vel ultimis voluntatibus per praelatos vel beneficiatos alios faciendis ac consuetudines rationabiles hactenus in singulis provinciis observatas auctoritate presentis concilii approbamus et in suo robore volumus permanere.</p>
                </div>
                <div>
                    <head>Capitulum 67</head>
                    <p>(67) [18] De statutis, bannis et preconisationibus contra consuetudines ecclesiae editis prohibendis.</p>
                    <p>Item statuimus quod quicunque contra ecclesiasticas consuetudines antiquas rationabiliter approbatas et hactenus pacifice observatas, statuta, banna, prohibitiones seu preconisationes aut precepta scienter fecerint aut fieri procuraverint aut servari, seu facientibus vel servantibus et in hoc consilium vel operam directe vel indirecte prestiterint, per dyocesanuos locorum aut officiales vel procuratores eorum, presentis auctoritate concilii moneantur, ut infra unum mensem a tempore monitionis hujus numerandum, statuta, banna, prohibitiones, preconisationes et precepta hujusmodi, cum effectu debeant revocare, ad consimilia nunquam ulterius processuri; alioquin excommunicationis sentencia, quam in his scriptis ex nunc ferimus, sint ligati.</p>
                </div>
                <div>
                    <head>Capitulum 68</head>
                    <p>(68) [19] De contributione expensarum necessaria inter omnes beneficiatos dyocesum facienda.</p>
                    <p>Item statuimus quod si archiepiscopus vel episcopus aut aliquis rector alicujus ecclesiae, in civitatibus vel dyocesibus provinciarum praedictarum, expensas necessarias fecerit in legatis et nunciis sedis apostolicae, expensi illa solvantur de communi distributione ecclesiarum, civitatum et dyocesum, infra quas dicta expensa fuerit facta et istae expensae semel in anno in una synodo colligantur.</p>
                </div>
                <div>
                    <head>Capitulum 69</head>
                    <p>(69) [20] Ut Judei utriusque sexus signa deferant per quae ab aliis discernantur.</p>
                    <p>Item decrevimus [21] quod Judei masculi, a XIII annis et supra, deferant extra domos, in superiori veste, in pectore signum rotae cujus rotunditas in quantitate sit trium vel quatuor digitorum, nisi sint in viagio constituti.</p>
                    <p>Mulieres autem judeae, a XII annis et supra, cornalia deferant extra domos.</p>
                    <p>Si vero Judei quocunque pretextu contra fecerint, christianorum eis participatio denegetur.</p>
                    <p>Hac eadem poena Iudeos decrevimus compellendos ad satisfaciendum ecclesiis pro decimis et oblationibus de domibus et possessionibus quas noscuntur in ipsarum parrochiis possidere.</p>
                </div>
                <div>
                    <head>Capitulum 70</head>
                    <p>(70) [22] De Judeis pro medicina exhibenda non requirendis, nec, si se ingesserint, admittendis.</p>
                    <p>Item quia inter christianos non sine catholicae fidei opprobrio adeo invaluit perniciosus abusus, ut hii qui Judeorum, utpote nostrae inimicorum fidei, foetidos actus et opera spernere et abhorrere deberent, ad ipsos Judeos qui se physicos vel cyrurgicos asserunt, pro medicamentis, imo verius nocumentis, indifferenter recurrant: propter quod eorumdem Judeorum servilis status ultra methas erigitur, inflatur et superbit cecitas, ei ipsi fidem catholicam parvipendunt et ex inde familiaritates et conversationes multiplices, multorum utique incentiva malorum, inter ipsos Christianos et Judeos prodeuntes, pluribus nefandis sceleribus quae reperiuntur perpetrata, causam credunt verisimiliter prebuisse; et darent in posterum aliis sceleribus, hiis forsitan pejoribus, occasionem sive causam, nisi salubris provisio talibus obviaret.</p>
                    <p>Idcirco nos quibus est cura diligens per omnia superni numinis religionem tueri, subditosque nostros a noxiis quantum cum Deo possumus preservare; statuimus et etiam ordinamus ut a modo nullus christianus nostrarum provinciarum, civitatum et dyocesum, cujusvis sexus, status, conditionis aut dignitatis existat, in infirmitate sua vel alias, Judeum quemquam physicum vel cyrurgicum pro aliqua cujuscunque conditionis medicina vel medicamine sive cura recipiendis ab eodem, adeat, requirat, aut requiri faciat: nec etiam ipsius Judei ad eum sponte vel venientis aut mittentis recipere audeat per se vel per alium, quovis exquisito colore, medicinam, consilium alias quam facturus fuerat sive curam; nisi facienti, immineret periculum, et christiani periti, medici, physici vel cyrurgici haberi commode in prefato periculo copia non valeret.</p>
                    <p>Interdicentes pari modo Judeis utriusque sexus ut in curandis infirmitatibus christianorum nullatenus se audeant immiscere.</p>
                    <p>Qui autem hujus statuti extiterit violator, si Judens fuerit, eidem communio fidelium substrahatur; christianus vero superioris sui arbitrio puniatur.</p>
                </div>
                <div>
                    <head>Capitulum 71</head>
                    <p>(71) Tunc sentencia interdicti servetur cum ab ordinario datum fuerit in mandatis.</p>
                    <p>In singulis autem casibus supradictis in quibus lata est sentencia interdicti, tunc eam servari volumus et mandamus cum ab ordinario vel ejus officiali; seu locum tenente, aut delegato, datum fuerit in mandatis.</p>
                    <p>Mandatis autem diligenter advertat, quod tunc demum dictam sentenciam mandet servari, quando illius loci dominus esset solus.</p>
                    <p>Si vero plures fuerint pro indiviso obtinentes, quorum aliquis recusat, alius vero est obedire paratus, tunc dominus superior vel superiores, proximus si plures fuerint, vel ejus seu eorum officiales requirantur et moneantur ut, infra unum mensem a die monitionis in antea numerandum, emendam fieri faciat et satisfactionem debitam super eis super quibus dicta sentencia est prolata; quod si non fecerit, ex tunc per dictum ordinarium, officialem vel locum tenentem seu delegatum ejusdem, dictam interdicti sentenciam mandet et faciat per censuram ecclesiasticam firmiter observari.</p>
                </div>
                <div>
                    <head>Capitulum 72</head>
                    <p>(72) [23] Cum absolutio vel dispensatio in casibus presentis concilii superiori non reservantur, per ordinarium vel per illum ad quem ordinarius remittet expediri potent et debebit.</p>
                    <p>Item adjicimus, quod in casibus ubi dispensatio vel absolutio non reperiretur in ordinatione presentis concilii sedi apostolicae specialiter vel aliter reservata, episcopi pro suae discretionis arbitrio, juxta negocii qualitatem, et personarum conditionem, provideant et dispensent; aut pro reconciliationis, vel absolutionis, seu dispensationis remedio remittant culpabilem ad suum vel aliquem alium de predictis metro politanis, de quo sibi magis expedire videbitur: et sicut illius saluti, de cujus agetur excessu, spectatis tam negociis quam personae circumstanciis, magis crediderint opportunum.</p>
                    <p>In quorum omnium fidem et testimonium, nos Gasbertus Arelatensis, Bertrandus Ebredunensis, Armandus Aquensis archiepiscopi supradicti, dicta statuta publicari mandamus per notarium infra scriptum, et sigillorum nostrorum appensione muniri.</p>
                    <p>Et nos si quidem Bartholomeus Forojuliensis, Gauffridus Regensis, Rostagnus Sistaricensis et Guilhelmus Aptensis episcopi supradicti, prius praedictorum procuratorum interveniente consensu, omnia et singula in dictis statutis contenta, rata habentes et grata.</p>
                    <p>Ideo presenti instrumento dicta statuta continenti sigilla nostra apponi facimus et appendi.</p>
                </div>
                <div>
                    <head>Explicit</head>
                    <p>Actum et datum in praedicto monasterio sancti Ruffi, anno Domini millesimo CCCXXXVII, indictione quinta, die tertia mensis septembris, pontificatus sanctissimi patris et domini nostri Benedicti divina providentia papae XII anno tertio; Praesentibus venerabilibus viris dominis Petro Vasconio juris civilis professore, Albiensis, Petro Gervasi, Vivariensis, ecclesiarum canonicis: Durando Mercatore rectore ecclesiae de Monte Claro, Caturcensis, Amalrico Saonis clerico, Uticensis, dyocesis, et Raymundo Astorgii jurisperito, cive Montis Albani et pluribus aliis testibus.</p>
                </div>
                <div>
                    <head>Footnotes</head>
                    <p>[1] Albanes gives &quot;Cum felicis recordationis&quot;; Giraud gives &quot;Cum fe. m.&quot;</p>
                    <p>[2] Albanes gives abominabilis; Giraud gives abliomitialis</p>
                    <p>[3] MS has cujuscunqu</p>
                    <p>[5] MS annxorum</p>
                    <p>[5] From here, the numbering strays from Albanes; in Albanes this is still section 55</p>
                    <p>[6] 56 in Albanes</p>
                    <p>[7] 57 in Albanes</p>
                    <p>[8] Ed. posquam</p>
                    <p>[10] 58 in Albanes</p>
                    <p>[11] 59 in Albanes</p>
                    <p>[12] 60 in Albanes</p>
                    <p>[13] 63 in Albanes</p>
                    <p>[14] 64 in Albanes</p>
                    <p>[15] 66 in Albanes</p>
                    <p>[16] 67 in Albanes</p>
                    <p>[17] 68 in Albanes</p>
                    <p>[18] 69 in Albanes</p>
                    <p>[19] 70 in Albanes</p>
                    <p>[20] 71 in Albanes</p>
                    <p>[21] Albanes gives decernimus</p>
                    <p>[22] 73 in Albanes</p>
                    <p>[23] 74 in Albanes</p>
                </div>
            </div>
        </body>
    </text>
</root>
