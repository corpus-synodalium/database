<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Paris</title>
                <recordID>1975</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1213</origDate>
                <dateNotes/>
                <origPlace>Paris</origPlace>
                <diocese>Paris</diocese>
                <province>Sens</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1975</p>
                <p>Year: 1213</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: Pontal (Conciles de la France capetienne, p397) considers these to be later</p>
                <p>Place: Paris</p>
                <p>Diocese: Paris</p>
                <p>Province: Sens</p>
                <p>CountryModern: France</p>
                <p>Latitude: 48.24754</p>
                <p>Longitude: 3.287659</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Robert de Courcon</p>
                <p>IssuingAuthorityAlt: Robert Curzon; Robertus de Corceone</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 22, cols 844-57</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: Additiones to preceding statutes of 1213 council, along with a set of later statutes</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum A1</head>
                    <p>(A1) CUm multa oriantur scandala et opprobria, quae nocent ecclesiae libertati, de eo quod perversa consuetudine quorumdam, eorum filii ad interventum pecuniae vel alio turpi modo succedunt in praebendis et parochiis ipsorum: auctoritate, qua fungimur, statuimus ut filii priventur beneficiis sic impetratis.</p>
                </div>
                <div>
                    <head>Capitulum A2</head>
                    <p>(A2) Si praelatus vel quaecumque persona emerit prioratum continentem decimas vel parochias, vel alia bona spiritualia, cum haec de jure vendi non possint, denuntiamus talem contractum illicitum penitus irritandum.</p>
                    <p>Et si ceperit talem prioratum ad vitam suam pro certa pecunia causa meliorationis, et non illum melioraverit, sed potius in deteriorem statum reddiderit; soluta summa pecunia, quam pro illo tradidit, restituat pristinae dignitati.</p>
                </div>
                <div>
                    <head>Capitulum A3</head>
                    <p>(A3) Statuimus praeterea, ut quicumque officialis infamatus fuerit super venditione justitiae vel cujuscumque sacramenti, ab illo officio removeatur ab episcopo Episcopus autem, si eum amovere neglexerit, canonice puniatur.</p>
                </div>
                <div>
                    <head>Capitulum A4</head>
                    <p>(A4) Item, statuimus ut nulli habenti curam parochialem liceat saeculares scientias addiscere, ex quibus nullatenus possit subditorum suorum saluti prodesse.</p>
                    <p>Immo si a praelato suo licentiam litteram aut sacram paginam ad informationem parochianorum suorum addiscat.</p>
                    <p>Si enim de scholis suis omnibus quisquilias saecularis scientiae attulerit, et nullos flores de pratis caelestis philosophiae, secundum evangelium, tamquam infatuatus rejiciatur, et ab omnibus conculcetur.</p>
                </div>
                <div>
                    <head>Capitulum A5</head>
                    <p>(A5) Item statuimus contra praelatos et patronos, ne intuitu mutui, aut indebiti servitii a feneratoribus accepti, ad praebendas vel ecclesias filios vel nepotes feneratorum admittant.</p>
                </div>
                <div>
                    <head>Capitulum A6</head>
                    <p>(A6) Si abbas, vel prior, vel patronus aliquis indignum praesentat episcopo pro cura pastorali obtenenda, statuimus ut talis praesentator et receptor canonica poena lata contra illos, qui opus Dei faciunt fraudulenter, puniantur.</p>
                </div>
                <div>
                    <head>Capitulum A7</head>
                    <p>(A7) Si quis autem praelatus beneficium non vacans, contra concilium Lateranense alicui contulerit, in eo puniatur, in quo deliquit, scilicet, ut illa vice careat auctoritate conferendi tale beneficium, quod indigne praesumpsit conferre, et major, cui data est potestas, auctoritatem habeat conferendi illud.</p>
                </div>
                <div>
                    <head>Capitulum A8</head>
                    <p>(A8) Si abbas, vel prior, vel alius praelatus concesserit beneficium non vacans, et super hoc det ei litteras patentes, vel certas pensiones decernimus illam pensionem non tenere et pensiones illas non debere persolvi.</p>
                    <p>Quod si actum fuerit, irritetur, et in poenam ipsorum concedimus, quod episcopus loci conferat beneficium illud cum vacaverit.</p>
                </div>
                <div>
                    <head>Capitulum A9</head>
                    <p>(A9) Nullus quaestuarius vel conductitius praedicator pro hospitali vel pro alia domo admittatur ad praedicandum aliquo modo, propter enormia scandala quae seminant hujusmodi pseudopraedicatores; tamen nuntii fideles canonici vel capellani cathedralis ecclesiae boni testamonii, vel boni presbyteri, parochiales scilicet, ad arbitrium archiep. vel episcopi loci, vel eorum quorum interest, pro hospitali et aliis causis pietatis admittantur pro acquirendis eleemosynis ad usus pauperum, vel reparationem ecclesiarum, nec talis administrator, qui super arcas et asseres missam celebret in contemptum Dominici Sacramenti.</p>
                </div>
                <div>
                    <head>Capitulum A10</head>
                    <p>(A10) Item statuimus sub poena suspensionis, ne aliquis sacerdos aut in nundinis aut alibi bifaciet, aut trifaciet missas contra canonicas sanctiones.</p>
                </div>
                <div>
                    <head>Capitulum A11</head>
                    <p>(A11) Cum multae parochiales ecclesiae propter inopiam sacerdotum debito servitio defraudentur, ut auctoritate legationis nostrae, et sub poena excommunicationis praecipimus, quatenus a patronis et ab aliis, quorum interest, tam competenter provideatur sacerdoti, ut divina ibidem possit honeste celebrare.</p>
                    <p>Competens autem judicamus secundum interpretationem domini papae factam.</p>
                    <p>Si autem aliquae ecclesiae, quae olim opulentae, ab aliquo fuerint refectae, nisi canonice factum fuerit, id irritum judicamus, et beneficia ecclesiarum redintegrari plenissime praecipimus, et ne de cetero fiat, sub poena excommunicationis inhibemus.</p>
                </div>
                <div>
                    <head>Capitulum A12</head>
                    <p>(A12) Nullus sacerdos saecularis vel religiosus, vel alius clericus ab episcopo admittatur ad curam animarum, nisi praemissa canonica examinatione.</p>
                    <p>Unde si episcopo praesentetur sacerdos, qui sit quasi truncus, nesciens idioma illius parochiae, ad quam praesentatur, talis non recipiatur.</p>
                    <p>Et episcopus, si dignus praesentetur, non differat illum recipere bona fide, et talis sit aetatis qui fuerit praesentatus, qualem determinat concilium Lateranense, et in brevi possit et debeat ordinari.</p>
                </div>
                <div>
                    <head>Capitulum A13</head>
                    <p>(A13) Cum quidam canonici juraverint, quod residentiam facerent in diversis ecclesiis, statuimus ut compellantur ad alterius resignationem, et in altera debitam facientes residentiam, una illarum sint contenti.</p>
                </div>
                <div>
                    <head>Capitulum A14</head>
                    <p>(A14) Statuimus ut de novalibus laici nullo modo decimam percipiant, immo eam sine aliqua diminutione ecclesiae persolvant.</p>
                </div>
                <div>
                    <head>Capitulum A15</head>
                    <p>(A15) Si quis habens parochiam in aliqua ecclesia praebendetur; ad alterius beneficii resignationem, cujus voluerit, compellatur.</p>
                </div>
                <div>
                    <head>Capitulum A16</head>
                    <p>(A16) De canonicis et clericis tenentibus parochias et praebendas, in inferioribus ordinibus constitutis, et nihilominus matrimonio copulati, statuimus, et sub poena suspensionis et excommunicationis prohibemus, ne sic uxorati in scandalum populi ministrent altari.</p>
                    <p>Decrevimus etiam eos privandos beneficio ecclesiastico, illis dimissis in matrimonio, eo quod nullatenus debent arare in bove et asino.</p>
                </div>
                <div>
                    <head>Capitulum A17</head>
                    <p>(A17) Si quis uxoratus clericus in inferioribus ordinibus constitutus, teneat praeposituras et baillivas ecclesiae, in qua non potest de jure, obstante matrimonio, deservire; cum illa bona, quae tenet de ecclesia, non possint ad laicos usus transire, statuimus sub poena excommunicationis, quod tales, quod teneant, ecclesiae penitus restituant.</p>
                </div>
                <div>
                    <head>Capitulum A18</head>
                    <p>(A18) Si quis in sacris ordinibus constitutus de facto contraxerit matrimonio, ab omni officio et beneficio suspendatur, et non possit absolvi, nisi per dominum papam.</p>
                </div>
                <div>
                    <head>Capitulum A19</head>
                    <p>(A19) Sacerdotes qui ex negligentia vel avaritia noluerunt habere libros ad matutinas per singulas ferias decantandas; immo tota septimana, omissis canonicis horis et matutinis, missam celebrant; statuimus, et sub poena suspensionis praecipimus, ut libros ad hoc deputatos, aliis expensis omissis, adquirant, et secundum canonicas sanctiones horas matutinales et alias canonicas decantent.</p>
                </div>
                <div>
                    <head>Capitulum A20</head>
                    <p>(A20) Item secundum canonicas sanctiones sub poena excommunicationis praecipimus, quod si quis clericus infamatus fuerit, quod illud beneficium per simoniam adquisierit: si defecerit in purgatione, vel alias canonice super hoc convictus fuerit, a beneficio et officio sic adquisito suspendatur.</p>
                </div>
                <div>
                    <head>Capitulum A21</head>
                    <p>(A21) Statuimus ut cum contigerit aliquam praebendam in ecclesia vacare, statim dignae personae, ne perdat servitium, secundum instituta canonica conferatur, ut illa prava aboleatur consuetudo, qua quaedam ecclesiae solent tot vacantes praebendas a collatione tamdiu suspendere, ut unusquisque ex communi assensu nepoti vel consanguineo sub quocumque parvo vel indigno possit ad arbitrium suae voluntatis mendicare.</p>
                </div>
                <div>
                    <head>Capitulum A22</head>
                    <p>(A22) Inhibemus, ne quis clericus in sacris ordinibus constitutus, in sotularibus habeat rostra, et ne palliolo de cendallo inhoneste amictus, saltem per plateas incedat.</p>
                </div>
                <div>
                    <head>Capitulum A23</head>
                    <p>(A23) Item, ne quis clericus in sacris ordinibus constitutus, nisi forte quem paupertas attenuat, in supertunicali, sine cappa vel mantello per vicos civitatis incedat.</p>
                    <p>Expliciunt institutiones in Clericis.</p>
                </div>
                <div>
                    <head>Capitulum B</head>
                    <p>(B) INCIPIUNT DECRETA</p>
                    <p>De regularibus et monachis.</p>
                </div>
                <div>
                    <head>Capitulum B8</head>
                    <p>(B8) [1] Cum quidam monachi vel religiosi igne cupiditatis adeo sint inflammati, ut in variis coenobiis varias fraternitates venari non erubescant, ut hoc praetextu promoveantur ipsi vel aliqui suorum ad aliquem prioratum, vel aliam quamcumque administrationem: praecipimus, ut nullus, ex quo alicui loco religioso vinculo professionis fuerit obligatus, recipiatur in aliud coenobium religiosum salva regula B. Benedicti et privilegio domini papae.</p>
                </div>
                <div>
                    <head>Capitulum B9</head>
                    <p>(B9) [2] Cum non tantum a malo; sed ab omni specie mali abstinere nos omnes oporteat, et maxime religiosos, ne inordinatus eorum habitus vel gestus possit offendere oculos intuentium saecularium, unde religioni plurimum detrahatur: inhibemus districte illis authoritate apostolica, ne chirothecis albis de corio quibus uti solent saeculares, et quae sunt quasi signum lasciviae, utantur; vel calceamentis saecularibus, puta hosellis, vel calceis nimis strictis et peracutis, vel pileis quae vulgo dicuntur de coton, vel opertoriis pretiosis, puta variis, vel griseis, vel de ciragrillis, vel de cuniculis, vel de venetis.</p>
                    <p>Pannis etiam non utantur nisi nigris vel albis, et non sumptuosis, aut sellis pictis, vel discoloribus, suis vel alienis.</p>
                    <p>Insuper singulares comessationes extra refectorium sine licentia abbatis; vel prioris, absente abbate; vel superioris, absente utroque.</p>
                    <p>Quia multa scandala et enormia contingunt ex crapula quorumdam monachorum, ante carniprivium per tres septimanas vel per mensem se delicatis carnibus et exquisitis sallamentis sese ingurgitantium; statuimus sub poena excommunicationis, ne a modo talibus intendant commessationibus, sed sicut in aliis temporibus monasticae vitae et ordinationi religiosae se conforment.</p>
                </div>
                <div>
                    <head>Capitulum B26</head>
                    <p>(B26) [3] Prioratum etiam nulli clerico vel laico liceat ad vitam emere, nec ad terminum, nec in fraudem istius constitutionis aliquid facere praesumat, cum dicat Apostolus, Ab omni specie mala abstinete vos, et in clerico tale lucrum turpis quaestus reputari debeat; generaliter vero nec clericis nec laicis prioratus vel domus religiosae ullo modo dentur ad firmam.</p>
                </div>
                <div>
                    <head>Capitulum B27</head>
                    <p>(B27) [4] Praecipimus etiam sub poena suspensionis ab ingressuris claustrum, vel pastus vel vestimentum exigantur, neque denarii, neque aliud in fraudem praedictorum, ita quod propter hoc non repellantur.</p>
                    <p>Constituimus etiam ut abbates et priores et praepositi religiosorum, si fuerint manifeste remissi et negligentes circa observantiam ordinis, et correptionem subditorum, non promoveantur ad dignitates seu majora officia: et si post admonitionem superioris se non correxerint, ab officio quod est abbatis, vel prioratus, vel praepositurae deponantur.</p>
                    <p>Si vitam reprobam manifeste duxerint, id constituimus observandum.</p>
                    <p>Item, cum abbates et monachi et viri religiosi prae aliis omnibus signum humilitatis debeant habere; ne a modo dextrarios equitare praesumant prohibemus districte.</p>
                    <p>Non etiam frequenter et manifeste excedant in sumtibus, nec juvenes evidenter nimis lascivos et suspectos in familia sua habeant.</p>
                </div>
                <div>
                    <head>Capitulum C</head>
                    <p>(C) [5] DE PRAELATIS INSTITUTIONES.</p>
                    <p>Sequentes constitutiones in concilio Parisiensi quartam partem faciunt, hic vero tertiam.</p>
                </div>
                <div>
                    <head>Capitulum C9</head>
                    <p>(C9) [6] Diligenter superfluitatem sociorum et praecipue evectionum caveant.</p>
                    <p>Quando procurationes recipiunt, ne sibi subditos gravent: nec in propriis expensis sint parci, et prodigi in alienis.</p>
                    <p>Nullas exactiones super sacerdotes vel abbatias clericos alios facere praesumentes.</p>
                </div>
                <div>
                    <head>Capitulum C17</head>
                    <p>(C17) [7] Praeterea statuimus, ut in singulis episcopatibus, saltem semel in anno, synodus celebretur: et ut pro loco et tempore sint praelati parati ad sacramentum confirmationis liberaliter indigentibus imponendum: et ut excessus subditorum suorum, canonicorum, et clericorum, et virorum religiosorum, nullius odio, gratia, vel timore dissimulent.</p>
                    <p>Et si se non correxerint, non patiantur transire ullatenus impunitos.</p>
                    <p>Item, si praelatus aliquis in officio suo dolose vel negligenter manifeste se habuerit, ita quod sit verisimile, quod bonus vir ita se non haberet; ad majorem administrationem non promoveatur de cetero.</p>
                </div>
                <div>
                    <head>Capitulum C19</head>
                    <p>(C19) [8] Statuimus etiam, ut legitima testamenta morientum, et voluntates ultimas defunctorum, nullo modo sustineant infirmari.</p>
                    <p>Ad quae facienda sacerdotes proprios praecipimus advocari.</p>
                </div>
                <div>
                    <head>Capitulum C20</head>
                    <p>(C20) [9] Insuper specialiter et districte prohibemus illud nec nominandum flagitium: quod summi principis monetam falsicat, et naturae reverentiam dehonestat: ad quod exstirpandum etiam secundum jura civilia leges insurgere et jura jubentur armari, ut rei tanti sceleris ultore gladio finiantur.</p>
                    <p>Et quanto scelestius est peccatum, tanto districtius in virtute sancti Spiritus praelatis praecipimus, ne illud alicubi pullulare sustineant; sed ubicumque deprehenderint, evellant, destruant, et exstirpent.</p>
                    <p>Si autem praelati aut canonici aut quaecumque aliae personae in hoc summae infamationis vitium post Remense concilium inciderint, ipso facto, tamquam si in clericum manus violentas injecerint, sciant se excommunicationis et tanto arctiori vinculo se noverint innodatos, quanto hoc vitium quod sit contra formam et figuram Jesu Chr. flagitiosius noscantur incurrisse, juxta illud Augustini super Genesim:</p>
                    <p>Fere dimisit Dominus incarnari, quia praevidit hoc tam perniciosum flagitium patrandum in forma quam sumpsit de Virgine gloriosa.</p>
                    <p>Et [10] tales non absolvantur nisi a papa.</p>
                </div>
                <div>
                    <head>Capitulum C21</head>
                    <p>(C21) [11] Et ex authoritate Dei omnipotentis Patris, et Filii, et Spiritus sancti, et apostolorum Petri et Pauli, et omnium sanctorum Dei, et praesentis concilii, statuimus: ut qui de cetero, a quindecim annis supra, tale cujusmodi commisisse fuerint deprehensi, secundum Lateranense concilium puniantur.</p>
                    <p>Et si canonici conventualium ecclesiarum in hujusmodi deprehensi fuerint, et in eorum correctione decanus et capitulum negligentes extiterint, per episcopos locorum arctius puniantur.</p>
                    <p>Quod si infatuati fuerint, canonica eis purgatio indicatur in praesentia episcopi, decani et capituli.</p>
                    <p>In qua si defecerint, ab officio et beneficio suspendantur.</p>
                    <p>Hoc autem sub poena suspensionis episcopis praecipimus exequendum.</p>
                    <p>Si vero magistri puerorum et alii qui super hoc manifeste suspecti et infamati sunt, de cetero incidant in hoc vitium, ipso facto sciant se excommunicatos.</p>
                    <p>Hoc autem et cetera supradicta sub poena suspensionis et excommunicationis episcopis praecipimus.</p>
                </div>
                <div>
                    <head>Capitulum D</head>
                    <p>(D) [12] INSTITUTIONES DE MONIALIBUS.</p>
                </div>
                <div>
                    <head>Capitulum D2</head>
                    <p>(D2) [13] Singulae jaceant in lectis suis, non binae.</p>
                    <p>Et sint lampades ardentes tota nocte in dormitorio.</p>
                </div>
                <div>
                    <head>Capitulum D5</head>
                    <p>(D5) [14] Quaecumque dicta sunt de monachis, de habitu et gestu honesto, de indumentis et calceamentis et coopertoriis religioni congruentibus, de non habendis propriis: de monialibus secundum statum suum repetita intelliguntur.</p>
                    <p>Ante septennium nulla de cetero recipiatur. [15]</p>
                </div>
                <div>
                    <head>Capitulum E</head>
                    <p>(E) PARS V DE USURARIIS ET RAPTORIBUS.</p>
                </div>
                <div>
                    <head>Capitulum E1</head>
                    <p>(E1) Statuimus quod nullus simoniacus vel foenerator, vel raptor possit condere testamentum, vel legare aliquid uxori suae, vel filiis, aut filiabus, vel nepotibus, aut monasteriis, aut quibuscumque personis, cum offere aliquid de rapina nihil aliud sit quam immolare filium in conspectu patris, et cum ex praecepto Domini nulli liceat offerre pretium carnis aut prostibuli super altare Domini.</p>
                </div>
                <div>
                    <head>Capitulum E2</head>
                    <p>(E2) Statuimus sub poena excommunicationis, ne nutrix Christiana nutriat filium Judaei, et ne Christianae obstetrices intersint puerperio Judaearum, nec alii Christiani eis serviant, ne per superficialem legis suae probabilitatem, quam prave exponendo praetendunt, servientes Christianos secum commorantes in suae incredulitatis inducant baratrum.</p>
                </div>
                <div>
                    <head>Capitulum E3</head>
                    <p>(E3) Statuimus sub poena excommunicationis, ne quis clericus nundinarius vel alius feneratori serviat, aut computationes usurarum aut venditiones usurarii ad terminum vel contractus ejus usurarios de nundinis ad nundinas scribat, et quod nullus advocatus causam usurarii vel haeresis defendat.</p>
                    <p>Cum submonitus desistere noluerit, primo ab officio et beneficio suspendatur, deinde excommunicetur.</p>
                </div>
                <div>
                    <head>Capitulum E4</head>
                    <p>(E4) Statuimus de speciali mandato domini papae in remedium usurariorum volentium converti ab usuris, ut ea quae per usuram adquisierunt vel rapinam, in manus sui praelati, legati, vel missi, corde et ore resignent, ut ipse Deum habens prae oculis, de illicite adquisitis ex quo posita sunt in ordinatione sua, consideratis diligenter omnibus penes ipsum circumstantiis, ordinet secundum Deum quae viderit ordinanda: ut si indigeat, si plures parvulos habeat, si crucem accipiat, si valetudinarius existat, cum eo licite disponere valeat, dando ei auctoritate ecclesiae, cujus vice in hac parte fungitur, quae viderit secundum statum ejus expedire, vel militibus, aut monasteriis, aut quibuscumque personis de eis conquerentibus, a quibus fenerator usuras accepit, restituat.</p>
                    <p>Praedictus praelatus mediator inter feneratores et spoliatos partem usurarum ab eo raptarum, secundum quod Deus ei inspiraverit, dummodo spoliatus sicut fenerator in arbitrium praelati se absolute posuerit, restituat.</p>
                    <p>Si autem per ista sana et dulcia consilia feneratores se magis contra ecclesiam obduraverint, et converti ab usura noluerint aliquo modo, immo, eam et statum suum in ea pertinaciter defenderint, nolentes audire aut praelatum solum, aut eum cum testibus, aut ecclesiam, tunc ferro est utendum ad resecandum talia putrida membra, ne totum corpus scandalizent, et ne per eos sincera pars trahatur, sicut fit per haereticos, quibus hi obdurati sunt deteriores.</p>
                </div>
                <div>
                    <head>Capitulum E5</head>
                    <p>(E5) Omnibus praelatis in virtute Spiritus Sancti et sub interminatione districti judicii praecipimus, ut ad extirpandam infectionem totius ecclesiae, videlicet usuram quocumque modo aut manifestam, aut aliqua simulatione palliatam inquisitiones faciant canonicas et legitimas de his qui super hoc fuerint infamati, non habito respectu ad mundanum timorem, vel amorem, vel gratiam, vel odium.</p>
                    <p>Sub poena igitur excommunicationis et in remedium poenitentiae minoribus parochianis injungant, et si necesse fuerint, specialiter per censuram ecclesiasticam compellant, ut super his veritati testimonium perhibeant.</p>
                    <p>Nomina autem illorum, de quibus sic eis per testes constiterit, quod sint usurarii, in matricula scribantur, et si post trinam admonitionem factam publice et nominatim, tamquam nolentes audire solum praelatum, vel ipsum cum testibus, vel ecclesiam, tamquam ethnici et publicani coram omnibus denuntientur excommunicati, pulsatis campanis, extinctis candelis, singulis Dominicis diebus et festivis excommunicentur, nec eis liceat appellare, et omnia ecclesiastica sacramenta eis denegentur; oblationes eorum nullatenus recipiantur, et cum in fine vitae suae ad ammonitionem praelatorum suorum noluerint desistere, vel usuras restituere pro posse suo recusaverint, praecipimus ne quis sacerdos vel monasterium eleemosynam ejus, vel eum ad sepulturam in morte recipiat, immo de ipsis consilio prudentium duximus sic statuendum, ut dominus terrae bursam et totam ejus possessionem per usuram adquisitam saisiat, ut ordinet de ea arbitrio ecclesiae, et canes civitatis carnem eorum turpiter ab ecclesie foribus ejectam corrodant, et daemones eorum animas impoenitentes divino judicio asportent.</p>
                </div>
                <div>
                    <head>Capitulum E6</head>
                    <p>(E6) Sub eadem districtione praecipimus, quod postquam fenerator nominatim fuerit excommunicatus, omnes ei servientes, praeter personas exceptas a canone Gregorii et istius Innocentii, excommunicationis simili vinculo innodentur.</p>
                </div>
                <div>
                    <head>Capitulum E7</head>
                    <p>(E7) Si qui sacerdotes, vel abbates, vel quaecumque personae religiosae hujusmodi feneratores post denunciationem in ecclesiis factam, ad oblationem, aut sepulturam, vel habitum religionis sine sufficienti satisfactione spoliatis exhibitae, scienter receperint, ipso facto se noverint excommunicatos, et ab officio et beneficio suspensos, et non possint absolvi, nisi a summo pontifice.</p>
                </div>
                <div>
                    <head>Capitulum E8</head>
                    <p>(E8) Cum ex insita antiqui hostis malitia sint a feneratoribus et exactoribus fere in singulis urbibus et oppidis et villis totius regni Franciae pertinacissime synagogae constitutae, quas vulgariter communias vocant: quae diabolica instituta, ecclesiasticis institutis contraria penitus in conversionem totius ecclesiasticae jurisdictionis adinvenerint, praecipimus sub interminatione districti judicii, ne quis occultatione conquestionis factae coram episcopo, de usura vel aliis criminibus illatis a praedictis feneratoribus, compellantur sustinere poenas statutas a praedictis synagogis, quas in defensione suae usurae, et subversione totius ecclesiae statuerunt.</p>
                    <p>Est autem haec una poena, quod si quis conqueratur episcopo de usuris vel indebitis exactionibus, tot a cavillationibus accusatur erga dominum terrae, quod statim ad interventum magnae summae pecuniae datae domino terrae ab ipso capiatur, et captus tandem in carcere detineatur, quoad usque destiterit a causa proposita coram episcopo contra feneratorem.</p>
                    <p>Alia est poena eorum, quod si quis coram episcopo proponat querelam de aliquo tali feneratore, statim judicio synagogae, id est communiae, et nihilominus poena XL. librarum puniatur, et aliae multae poenae infligantur eisdem.</p>
                    <p>Unde sub poenae suspensionis et excommunicationis statuimus, quod nullus advocatus sciens et prudens defendat tales synagogas contra ecclesias vel episcopos, cum jura ecclesiastica nihil in his, quantum in se est, pro quaestu enervare videantur.</p>
                </div>
                <div>
                    <head>Capitulum E9</head>
                    <p>(E9) Generaliter autem omnibus principibus, baronibus, vel quibuscumque justitiariis saecularibus et sub poena excommunicationis districte inhibemus, ne aliquid statuant vel praecipiant manifeste vel occulte, quominus fideles quicumque venire audeant ad ecclesiam, justitiam et ibi plenum jus accipere vel facere, quominus audeant dare vel offerre ecclesiae vel sacerdoti vel ad alios pios usus, eleemosynas, oblationes, et alia quae solent facere more consueto vel ex debito, vel secundum quod Deus eis inspiraverit: indubitanter scituri, quod si hoc fecerint et pertinaces extiterint, cum illud haeresim sapiat, ne tamquam haeretici puniantur, poterunt sibi timere.</p>
                </div>
                <div>
                    <head>Capitulum E10</head>
                    <p>(E10) Cum uxor feneratoris agit causam spoliaterum, vivat parce de iis quae ministrat ei vir suus de spoliis usurae, non quia ipse possit ei dare, cum non sint suae, sed quia ipsa advocatrix est spoliatorum pro melioranda eorum causa, emolliendo cor viri sui, inducendo virum suum ad faciendam condignam restitutionem sic ablatorum.</p>
                    <p>Si autem invenerit cor viri sui impoenitens et incorrigibile, et se nihil erga ipsum perficere posse pro facienda debita restitutione; tunc tenetur modis omnibus quaerere separationem mensae ejus et convivii, sed numquam thori, ut prius mendicet ab amicis vel aliis quo vescatur et vestiatur, quam hujusmodi tam morticino et quasi idolotito foedae usurae contra Deum pascatur.</p>
                    <p>Et si ad tantam devenerit valitudinem, ut sit tota decrepita vel leprosa, aut ab omnibus deserta, ut nullus ei velit panem porrigere, in ingruentis mortis articulo; in tanta necessitate potest sumere cibum a viro suo, non animo rapiendi sicut vir, sed animo restituendi, cum Deus concesserit ei opportunitatem.</p>
                    <p>Hoc idem praecipimus filiis et filiabus, et nepotibus foeneratorum, quam cito paternis alis volitare incipiunt, sicut cum pulli corvorum sunt implumes, et solo rore coeli, non morticino pascuntur: ita a malitia paterna judicantur immunes, cum adeo pueriles sint quod animum non habent consentiendi.</p>
                </div>
                <div>
                    <head>Capitulum F</head>
                    <p>(F) ITEM DE USURARIIS.</p>
                </div>
                <div>
                    <head>Capitulum F1</head>
                    <p>(F1) Cum foeneratores et maligni ecclesiae persecutores ubique erigant synagogas malignantium, contradictionibus suis contra Deum et ecclesiam propositis, ipsi de novo erexerunt novas scholas filiorum suorum et doctrinas illorum contra vera rudimenta scholarum, facientes eos informari ad scribenda debita patrum suorum per usuram adquisita: ideoque statuimus, ut a modo non liceat illis haec artificia scribendi, sed veram doctrinam addiscere, cum nulli liceat locupletari jactura alterius.</p>
                </div>
                <div>
                    <head>Capitulum F2</head>
                    <p>(F2) Statuimus, quod si quis vassallus, vel filius ejus, vel quaecumque persona subjecta principi per violentiam ceperit clericum vel bona ipsius, vel cruce signatum, vel aliquam personam religiosam vel bona ecclesiae: si raptor post primam et secundam admonitionem satisfacere noluerit, excommunicationis vinculo innodetur, et si princeps sub cujus dominio noscitur permanere, monitus noluerit compellere eum ad satisfactionem, prout debet, vel si manum auxiliatricem ei ad hujusmodi maleficia perpetranda exhibuerit, simili coercionis vinculo constringatur.</p>
                </div>
                <div>
                    <head>Capitulum F3</head>
                    <p>(F3) Dicimus de parte raptoris, quod si filium suum post ammonitionem factam receperit, nec pro ipso emendaverit, excommunicationis vinculo innodetur.</p>
                </div>
                <div>
                    <head>Capitulum G</head>
                    <p>(G) De stratis publicis.</p>
                </div>
                <div>
                    <head>Capitulum G1</head>
                    <p>(G1) Si qui clerici aut laici publicas stratas per se vel per alios frangant, et bona transeuntium rapiant, et ipsos in carcere detineant, si moniti a tali malitia non desistant, vel suos desistere faciant, simili sententia percellantur.</p>
                </div>
                <div>
                    <head>Capitulum G2</head>
                    <p>(G2) Statuimus etiam quod cum villa aliqua subjicitur interdicto, non relaxetur interdictum, nec excommunicatio sine assensu episcopi, donec satisfactum sit sacerdoti de suis damnis quae passus est ratione interdicti.</p>
                </div>
                <div>
                    <head>Capitulum G3</head>
                    <p>(G3) Cum nulla institutio principis possit infringere statuta novi et veteris testamenti, aut instituta canonum, praecipimus ut in omni causa liceat cuilibet fideli inducere testes fideles contra Judaeum et infideles.</p>
                </div>
                <div>
                    <head>Capitulum H1</head>
                    <p>(H1) De Templariis et Hospitalariis.</p>
                    <p>Statuimus ut Templarii et Hospitalarii canonici in ecclesiis suis idoneos constituant capellanos, qui curam habeant animarum in eisdem, et sub excommunicatione inhibemus, ne formam privilegiorum suorum excedant.</p>
                </div>
                <div>
                    <head>Capitulum I1</head>
                    <p>(I1) De decimis solvendis.</p>
                    <p>In decimis reddatur ecclesiis decima portio cum integritate.</p>
                    <p>Qui non reddiderint: excommunicentur.</p>
                </div>
                <div>
                    <head>Capitulum J1</head>
                    <p>(J1) De sortilegis.</p>
                    <p>Pithonissas, et sortilegas, et earum fautores et receptatores, et ad ipsas currentes excommunicamus.</p>
                </div>
                <div>
                    <head>Capitulum K1</head>
                    <p>(K1) De meretricibus.</p>
                    <p>Inhibemus etiam ne publicae meretrices, quarum cohabitatio ex frequenti usu ad nocendum efficacior pestis est, intra civitatem vel oppida permittantur habitare, immo potius juxta [9] leprosorum consuetudinem sequestrentur.</p>
                    <p>Quod si praemonitiae secedere noluerint, per excommunicationis sententiam percellantur.</p>
                </div>
                <div>
                    <head>Capitulum L1</head>
                    <p>(L1) De leprosis.</p>
                    <p>[16] De domibus leprosorum et hospitalibus infirmorum, et peregrinorum, salubri consilio statuimus: ut si facultates loci patiantur quod ibidem manentes possint vivere de communi, competens eis regula statuatur, cujus substantia in tribus articulis maxime continetur: scilicet ut proprio renuncient, continentiae votum emittant, et praelato suo obedientiam fidelem et devotam promittant, et habitu religioso non saeculari utantur.</p>
                    <p>Cum autem pauci sani possint multis infirmis competentius ministrare: illud omnino indignum est, ut numerus sanorum ibidem manentium excedat numerum infirmorum aut peregrinorum.</p>
                    <p>Bona etenim ibidem ex devotione fidelium collata, non sunt sanorum usibus deputata, sed potius infirmorum.</p>
                    <p>Nec etiam est id sub silentio praetereundum, quod quidam sani viri et mulieres, et matrimonii vinculo copulati, quandoque transferunt se ad tales domos, ut sub obtentu religionis possint jurisdictionem et potestatem eludere saecularium dominorum: qui tamen in domo religionis manentes, non minus, immo magis saeculariter et delicate vivunt, et operibus carnis vacant, quam antea vacare consueverant.</p>
                    <p>Unde statuimus, ut in habitu religionis religiose vivant, vel de domibus ejiciantur: ita tamen quod bona domui collata secum non asportent, ne de fraude sua commodum reportare videantur.</p>
                </div>
                <div>
                    <head>Footnotes</head>
                    <p>[1] Text added from 1895_Paris_1213a, cap. B8, with additions.</p>
                    <p>[2] Text added from 1895_Paris_1213a, cap. B9, with additions.</p>
                    <p>[3] alternate version of 1895_Paris_1213a, cap. B26</p>
                    <p>[4] Text added from 1895_Paris_1213a, cap. B27, with additions.</p>
                    <p>[5] This section is fourth in 1895_Paris_1213a</p>
                    <p>[6] Text added from 1895_Paris_1213a, cap. D9, with additions.</p>
                    <p>[7] Text added from 1895_Paris_1213a, cap. D17, with additions.</p>
                    <p>[8] Text added from 1895_Paris_1213a, cap. D19, with additions.</p>
                    <p>[9] Text added from 1895_Paris_1213a, cap. D20, with additions.</p>
                    <p>[10] Ed. &quot;E&quot;</p>
                    <p>[11] Text added from 1895_Paris_1213a, cap. D21, with additions.</p>
                    <p>[12] This section is third in 1895_Paris_1213a</p>
                    <p>[13] Text added from 1895_Paris_1213a, cap. C2, with additions.</p>
                    <p>[14] Text added from 1895_Paris_1213a, cap. C5, with additions.</p>
                    <p>[15] Note: Omittitur vero cap. 9, 10, 11, 12, 13, 15 et seq.</p>
                    <p>[16] Text added from 1895_Paris_1213a, cap. C9, verbatim.</p>
                </div>
            </div>
        </body>
    </text>
</root>
