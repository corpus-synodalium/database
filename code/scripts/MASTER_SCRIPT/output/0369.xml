<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Lavaur (#0369)</title>
                <recordID>0369</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1368-06-06</origDate>
                <dateNotes/>
                <origPlace>Lavaur</origPlace>
                <diocese/>
                <province>Narbonne, Toulouse, Auch</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 369</p>
                <p>Year: 1368</p>
                <p>Month: 6</p>
                <p>Day: 6</p>
                <p>Circa: None</p>
                <p>DatingNotes: May 18 - June 6</p>
                <p>Place: Lavaur</p>
                <p>Diocese: None</p>
                <p>Province: Narbonne, Toulouse, Auch</p>
                <p>CountryModern: France</p>
                <p>Latitude: 43.699722</p>
                <p>Longitude: 1.819722</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 26, col 473-548</p>
                <p>EditionOther: Concilia Galliae Narbonensis, ed Baluze, pp124-298</p>
                <p>SourceNotes: Baluze: https://books.google.com/books?id=SsLREE1fIegC</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine Domini nostri Jesu Christi.</p>
                    <p>Amen.</p>
                    <p>Ad futuram rei memoriam.</p>
                    <p>In cohaerentibus sibi propinquitate locali archiepiscopatibus seu provinciis, solemnium communio statutorum decenter inducitur, opportune quoque ac utiliter custoditur.</p>
                    <p>Honestati namque congruum esse dinscitur, ut sicut provinciae ipsae sunt eorumdem quodammodo confinium mutua confrontatione participes, sic earum incolae in [1] legitimis observandis sint conformes.</p>
                    <p>Insuper si effectus utilitatis inspicitur, ex ipso paris disciplinae consortio, dum multis una regiminis proponitur forma seu ratio, quaedam inter eos similiter vivendi subsequitur habitudo; hincque procedunt facilius gubernacula praesulum, et felicius proficit conditio subditorum.</p>
                    <p>Ea propter nos Petrus Narbon. et Gaffredus Tolosan. permissione Divina archiepiscopi, et Philippus eadem permissione abbas Soricinii, vicarius generalis reverendissimi in Christo patris domini Arnaldi Dei gratia archiepiscopi Auxitani, ad infrascripta specialem ac plenariam habens a praefato domino archiepiscopo Auxitano potestatem, illius summi pastoris atque rectoris instructi exemplo, qui, prout ex oraculo prophetici sermonis colligitur, habitare facit unius moris in domo, subditorum saluti prospicere, ac extirpatis vitiis virtutes inserere, sanare languida, sana servare, quantum Divina clementia nobis praestante conceditur, juxta pastoralis commissi nobis officii debitum, cupientes: de infrascriptorum reverendorum fratrum coepiscoporum et suffraganeorum nostrorum praesentium, ac procuratorum suffraganeorum nostrarum provinciarum absentium infrascriptorum, consilio et assensu; videlicet nos P. Narbonensis archiepiscopus praedictus, una cum reverendis in Christo patribus dominis H. Biterrensi, I. Carcassonensi, A. Alectensi, et generalibus vicariis et procuratoribus dominorum, S. Agathensis, G. Magalonensis, A. Lodovensis, I. sancti Poncii Thomerarium, I. Nemausensis, B. Uticensis, et P. Elnensis, eadem gratia episcoporum suffraganeorumque nostrorum, ad hoc idoneis et personaliter constitutis: nosque Gaffredus Tolosanus archiepiscopus praedictus, una cum reverendis in Christo patribus, dominis, R. Vaurensi, G. Appamiarum, et G. Lumbariensi, Dei gratia episcopis, et generalibus vicariis et procuratoribus Dominorum A. patriarche et administratoris ecclesiae Montisalbanensis, P. Rivensis, P. sancti Papuli, et P. Mirapicensis, gratia etiam praedicta episcoporum, suffraganeorum nostrorum, ad infrascripta legitime constitutis: nosque etiam Philippus Abbas Soricinii, vicarius generalis reverendissimi in Christo patris domini Arnaldi Auxitani archiepiscopi praedicti una cum reverendis in Christo patribus, dominis, B. Convenarum, B. Tarviensi, G. Vasatensi, P. Olorensi, et Oddo Lascurrensi, Divina gratia episcopis, et generalibus vicariis et procuratoribus dominorum I. Aquensis, P. Lectorensis, P. Coseranensis, E. Baionensis, et I. Adurensis, gratia praedicta episcoporum, suffraganeorumque ecclesiae Auxitanae, ad infrascripta legitime constitutis et sufficienter comparentibus: in ecclesia cathedrali Vaurensi provinciae Tolosanae, tam auctoritate et de mandato sanctae sedis apostolicae, quam nostra ordinaria, provinciale concilium celebrantes, prorogata primo jurisdictione de loco ad locum per nos P. Narbonensem et G. Tolosanum archiepiscopos ac Philippum abbatem Soricinii generalem vicarium domini A. archiepiscopi Auxitani supradictos, nostrosque suffraganeos, praesentibus vicariis et procuratoribus supradictis hac vice consentientibus, ad honorem et laudem summae et unicae Trinitatis, ac praecelsae et gloriosissimae beatae Mariae Virginis matris Dei, totiusque collegii supernorum, morum reformationem, coertionem quoque ac correctionem excessuum ac etiam delictorum, et nostrarum et subditorum nostrorum animarum profectum, et statum ecclesiasticum salubriter conservandum, illius invocato praesidio qui est mentium illustrator, sacro approbante concilio ad infrascripta edenda, seu eorum aliqua innovanda, reformanda, et declaranda, prout inferius continetur, duximus procedendum.</p>
                    <p>Ante omnia verumtamen protestati, quod per hujusmodi subsequentia nostra statuta, alias rationabiliter edita in nostris provinciis supradictis abrogare nequaquam intendimus, nec ipsis etiam derogare: nisi quatenus infrascriptis nostris statutis reperirentur contraria vel adversa, seu per contrarietatem vel aliter obviare.</p>
                </div>
                <div>
                    <head>Capitulum 1</head>
                    <p>(1) De fide catholica, et ut laici de articulis fidei, et aliis ad capessendam aeternam salutem necessariis, cum diligentia informentur.</p>
                    <p>QUoniam, sicut apostolica tradit auctoritas, sine fide impossibile est placere Deo: idcirco sine fide omnis hominis labor est vacuus.</p>
                    <p>Fides namque, ut Augustinus ait in libro de fide ad Petrum, est bonorum omnium fundamentum: fides est humanae salutis initium: sine hac nemo potest ad filiorum Dei numerum pertinere: sine ipsa nec in hoc saeculo quisquam gratiam justificationis consequitur, nec in futuro vitam possidebit aeternam.</p>
                    <p>Unde summopere iis quibus committitur Dominici gregis custodia vigilandum est, et maxime sollicitudine providendum, quatenus fides integra, sine ullo perfidiae vitio, ab omnibus custodiatur sollicite.</p>
                    <p>Et est nobis etiam per consequens laborandum, ne in nostris provinciis possit se abusus aliquis subrepere haereticae falsitatis.</p>
                    <p>Ignorantia quippe legis Divinae, et imperitia credendorum, qua turpiter propter nonnullorum ecclesiasticorum incuriam laici simplices involvuntur, et sacerdotes ministros verbi, quibus incumbit alios de fide instruere, reprobationi justissimi Dei reddit obnoxios, juxta illud Prophetae testimonium: Quia tu scientiam repulisti, ideo ego repellam te, ne sacerdotio fungaris mihi: et ipsos subditos ad bonum facit ignavos et tepidos, et interdum tanquam incautos precipitat in diversa pericula et errores.</p>
                    <p>Sic Dominus ipse conqueritur alibi in Scriptura dicens: Periit populus meus, quia non habuit scientiam.</p>
                    <p>Ut igitur tam perniciosae ignorantiae et in rectoribus et in subditis occurramus, et per nos ac per fratres nostros suffraganeos parari valeat deinceps Domino plebs perfecta, atque in nostrarum provinciarum civitatibus et dioecesibus doctrina vigeat salutaris: in primis hujus praesentis concilii auctoritate statuimus, et nihilo minus sub poena excommunicationis praecipimus, quatenus universi et singuli rectores ecclesiarum, in aliqua provinciarum nostrarum consistentium, diebus Dominicis et festivis in suam parochiam ex more ad Divina conveniant, ipsos parochianos suos et subditos, sicut opportunum fuerit, et secundum gratiam ac sufficientiam unicuique a Domino datam, de ipsius fidei nostrae principiis sive articulis, de decem praeceptis Divinae legis, de septem peccatis mortalibus, et si qua sunt alia quorum sit cognitio necessaria ad salutem, non simul quidem de omnibus, sed alternatim et seorsim prout tempus et locus et capacitas auditorum exigent, diligenter instruant et informent.</p>
                    <p>Id ipsum circa aegrotos seu decumbentes servari volumus: ut si videlicet per inquisitionem sacerdotum, quam fieri volumus semper antequam eis sacra communio ministretur, ignorantes in praemissis fuerint deprehensi, ibidem familiariter et peculiariter, praecipue de articulis fidei, et de septem peccatis mortalibus, de quibus eos distincte confiteri necesse est, instruantur: ne forte, si cum ignorantia vincibili eorum quae scire tenebatur, migret aliquis seu obeat, talem comprehendat Apostoli illa sententia: Ignorans ignorabitur: id est, reprobabitur, cum pro tenebris ignorantiae interioribus, quas propter negligentiam passus est in hoc mundo, in futuro examine in exteriores abyssi tenebras detrudetur.</p>
                    <p>Si quis autem curatus seu rector hoc salubre statutum nostrum praeterierit, seu implere et executare neglexerit, aut alias quocumque modo, temerario ausu eidem restiterit: cum de hoc legitime constiterit, ultra indignationem Dei, quam profecto pro tali contemptu incurrerit, volumus et jubemus ut per locorum ordinarios poenis aliis, sicut plus aut minus meruerit, contemptor hujusmodi percellatur.</p>
                    <p>Sed et nos ipsi, cum ad aliquam ecclesiam nobis subjectam, gratia visitandi, nos, ut est solitum, venire contigerit: informationem et inquisitionem diligentem de praemissis facere intendimus; et id ipsum pari voto fieri volumus per nostros suffraganeos, cum eos consimiliter ecclesias sibi subditas contigerit visitare.</p>
                    <p>Ut autem, sicut habemus in votis seu desiderio, haec nostra sanctio et constitutio perpetuo ritu et comperentius observari valeat et impleri, et ne videamur nostris subditis imponere grave jugum: decrevimus, stilo pleno, breviterque, atque dilucide tradere doctrinam quamdam et summam illorum in quibus volumus, ut praediximus, plebes nobis subditas informari: ut ipsis rectoribus et curatis dicendorum tradatur per nos forma et regula, et etiam ut non sit necesse pro implendo hoc nostro statuto librorum numerositatem evolvere, cui brevitas per nos hic ex dictis doctorum et sanctorum collecta, offert quod quaeritur sine labore.</p>
                    <p>Comprehendimus ergo intentionem nostram sub certis limitibus: et sanctorum patrum vestigiis inhaerentes, pronunciamus unicuique fideli, postquam ad annos discretionis pervenerit, fore necessarium ad salutem, nosse scilicet et inquirere quid sit sibi credendum, quid diligendum, quid expectandum.</p>
                    <p>Tria enim quaedam sunt, ut tradit Augustinus, quibus Deus recte colitur, et per quae ad Deum, velut quibusdam mentis passibus, pervenitur: videlicet fides, spes, caritas.</p>
                    <p>Per fidem dirigimur in credendo, per caritatem regulamur in amando, per spem in laboribus consolamur.</p>
                    <p>Primum itaque doctrinam tradimus de credendis, quae sunt, articuli fidei, et ipsa sacramenta legis novae.</p>
                    <p>Nam in his duobus videlicet et articulis, tota Christianae religionis et ecclesiae universalis structura fundatur.</p>
                    <p>Deinde loquemur de virtutibus et vitiis eis oppositis; de donis et beatitudinibus, quae prioribus correspondent.</p>
                    <p>Demum in explicatione praeceptorum Decalogi, per quae explicatur caritas, finiemus.</p>
                    <p>De iis omnibus ergo, propter rectores minus eruditos, aliqua in medium proferamus: et primum de fide, secundum cujus mensuram praecipit Apostolus unicuique sapere.</p>
                    <p>Fides igitur virtus quaedam est, qua creduntur quae non videntur.</p>
                    <p>Nam cum Paulus dicat: Fides est substantia sperandarum rerum, argumentum non apparentium: hoc veraciter dicitur credi, quod non valet videri.</p>
                    <p>Unde August. Credimus, inquit, ut cognoscamus; non cognoscimus, ut credamus.</p>
                    <p>Quid est enim fides, nisi credere quod non vides?</p>
                    <p>Neque tamen istud de omnibus intelligendum est, quae non videntur: sed de iis tantum quae credere, ad religionem pertinet Christianam, sive quae credenda Scriptura sacra proponit, et ecclesia catholica docet.</p>
                    <p>Verum quia latitudinem sacrae Scripturae simplicibus, et in aliis studiis et negotiis occupatis, scire non erat possibile, ad quam tamen intelligendam, secundum plus et minus, pro differentia officiorum et statuum, superiores in ecclesia obligantur: idcirco, ut fides eorum quae ab omnibus explicite, vel saltem pro magna parte, credi et cognosci oportet, haberetur in promptu, ipsi primi ecclesiae fundatores apostoli, ipsa credenda, quae in diversis locis sacrae Scripturae sunt tradita et sparsa, collegerunt breviter in unum locum.</p>
                    <p>Et ista collectio, Apostolorum Symbolum appellatur.</p>
                    <p>Et distinxerunt in ipso quatuordecim articulos fidei: quorum septem sunt pertinentes ad Divinitatem, alii septem ad Christi humanitatem.</p>
                    <p>Septem igitur sunt de Deo secundum se; et septem alii de Deo, ratione humanitatis assumptae.</p>
                    <p>Qui omnes in istis quatuor versibus continentur:</p>
                    <p>Unum crede Deum, Patrem, Filium, quoque Flamen,</p>
                    <p>Qui creat et recreat homines, quos salvificabit.</p>
                    <p>Conceptus, natus, passus, descendit ad ima,</p>
                    <p>Surgit, et ascendit, veniet discernere cuncta.</p>
                    <p>Primus ergo articulus de pertinentibus ad Divinitatem, est de unitate Divinae essentiae.</p>
                    <p>Non enim sunt plures dii, sed unus est solum Deus.</p>
                    <p>Et ideo dicimus:</p>
                    <p>Credo in unum Deum.</p>
                    <p>Et hunc ipsum articulum insinuabat clara voce veteris legis exordium, ubi dicit:</p>
                    <p>Audi Israel, Dominus Deus tuus unus est.</p>
                    <p>Tres sequentes articuli sunt de Divinis personis.</p>
                    <p>Nam Christiana religio cum unitate Divinae essentiae tres personas fatetur.</p>
                    <p>Est ergo articulus secundus de persona Patris: Patrem omnipotentem.</p>
                    <p>Tertius est de persona Filii: Et in Jesum Christum Filium ejus.</p>
                    <p>Quartus de persona Spiritus sancti: Credo in Spiritum sanctum.</p>
                    <p>Tres sequentes sunt de effectibus ipsius Dei.</p>
                    <p>Est ergo quintus articulus de creatione omnium rerum:</p>
                    <p>Creatorem caeli et terrae.</p>
                    <p>Sextus est de effectu gratiae, sive dono.</p>
                    <p>Propter quod dicitur:</p>
                    <p>Credo sanctam ecclesiam catholicam, communionem sanctorum, remissionem peccatorum.</p>
                    <p>Septimus est de effectu gloriae:</p>
                    <p>Carnis resurrectionem, vitam aeternam.</p>
                    <p>Articuli autem pertinentes ad naturam a filio Dei assumptam, sunt etiam septem.</p>
                    <p>Primus pertinet ad conceptionem ipsius Christi:</p>
                    <p>Conceptus est de Spiritu sancto.</p>
                    <p>Secundus ad nativitatem:</p>
                    <p>Natus ex Maria virgine.</p>
                    <p>Tertius ad passionem:</p>
                    <p>Passus sub Pontio Pilato, crucificus, mortuus, et sepultus.</p>
                    <p>Quartus ad descensum ad inferos:</p>
                    <p>Descendit ad inferos.</p>
                    <p>Quintus ad resurrectionem:</p>
                    <p>Tertia die resurrexit.</p>
                    <p>Sextus ad Ascensionem:</p>
                    <p>Ascendit ad caelos, sedet ad dexteram Dei Patris.</p>
                    <p>Septimus est de adventu ad judicium:</p>
                    <p>Inde venturus est judicare vivos et mortuos.</p>
                    <p>Aliqui tamen computant secundum numerum Apostolorum duodecim, qui istos fidei articulos distinxerunt: sed prima distinctio melior est, quae accipitur secundum numerum credendorum.</p>
                    <p>Porro, quia in isto symbolo Apostolorum sunt quaedam breviter valde exposita: ideo ad ejus explanationem symbolum Nicaenum, quod diffusius de articulis praedictis exequitur, additum est.</p>
                    <p>Et rursus quia in isto symbolo Nicaeno adhuc quaedam implicite continentur, quae propter insurgentes haereses oportuit amplius explicari: additum est symbolum Athanasii, quod incipit:</p>
                    <p>Quicumque vult salvus esse, etc.</p>
                    <p>Proinde symbolum Apostolorum silenter et secrete dicitur quotidie in Completorio, et in Prima: quia fuit editum tempore quo nondum erat fides catholica propalata.</p>
                    <p>Alia autem duo publice in diebus Dominicis et festivis, quando major ad ecclesiam congregatur populus, decantantur: quia fuere edita tempore fidei propalatae.</p>
                    <p>Symbolum quidem Nicaenum post evangelium cantatur in Missa, quasi evangelicae fidei expositio.</p>
                    <p>Symbolum Athanasii de mane solum cantatur in Prima: quia fuit editum tempore quo maxime fuerunt depulsa et detecta nox atra et tenebrae haeresum et errorum. licet autem ante adventum Christi in virginem, sufficeret laicis simplicibus de articulo Trinitatis et Incarnationis habere fidem implicitam in fidem majorum, et pro illo tempore sufficeret explicitam fidem habere quia Deus est, et quod credentibus in se remunerator est, quod semper etiam secundum Apostolum oportet credere omnem accedentem ad Dominum: isto tamen tempore gratiae revelatae, tam majores quam minores tenentur credere explicite Trinitatis articulum, et Incarnationis mysterium, et aliorum articulorum de quibus dictum est, praecipue eorum de quibus in ecclesia communiter solemnizatur, et qui publice proponuntur; sicut sunt articulus Passionis, Resurrectionis, et hujusmodi.</p>
                    <p>Et hoc intelligimus quantum ad ipsorum articulorum substantiam, secundum quam homo ipsos articulos distincte cognoscit: non quantum ad ea difficilia quae continentur in articulis, et vim veritatis ipsorum, per quam possunt ab haereticorum impugnatione defendi.</p>
                    <p>Nam quantum ad talia, sufficit simplicibus de omnibus articulis habere fidem implicitam, id est, in talibus credere quod credit ecclesia.</p>
                    <p>Et ita accipienda videntur verba quorumdam magistrorum loquentium de materia ista.</p>
                    <p>Majores autem istam explicationem totaliter in via ista scire non possunt.</p>
                    <p>Tenetur tamen unusquique tantum scire, quantum pertinet ad officium suum.</p>
                    <p>Post articulorum doctrinam, consequens est de sacramentis novae legis tractare.</p>
                    <p>Est autem sacramentum, invisibilis gratiae visibilis forma: ita ut ejus imaginem gerat, et causa existat.</p>
                    <p>Fuerunt autem sacramenta aliqua necessaria semper humano generi, postquam incurrit peccati morbum: non quia sine sacramentis Deus hominem sanare non posset, sed quia per illa magis congrue fit hominis reparatio.</p>
                    <p>Quod sic patet.</p>
                    <p>Humanum enim genus, ex quo primus homo peccavit, circa sensibilia corruptum fuit; quantum ad cognitionem, quia, circa ista sensibilia, humana mens implicita, in Dei cognitionem surgere non valebat; item quantum ad affectionem, quia eis, quasi summis bonis, Deo postposito, inhaerebat; quantum ad actiones, quia eis inordinatissime utebatur.</p>
                    <p>Necessarium ergo fuit ad peccatorum curationem, ut homo ex sensibilibus in spiritualia cognoscenda proficeret, contra primum; et ut effectum, quem circa illa habebat, in Deum referret, contra secundum; et eis ordinate et secundum Divinam institutionem uteretur, contra tertium.</p>
                    <p>Proinde necessaria erat sacramentorum institutio: et propter eruditionem, dum homo in ipsis per id quod foris visibili specie cernitur, ad invisibilem virtutem agnoscendam, quae intus est, eruditur, quantum ad primum: et propter humiliationem, dum homo in sacramentis, rebus sensibilibus, quae natura infra ipsum sunt, ex praecepto creatoris, subjicitur, quantum ad secundum: et propter exercitationem, dum in sacramentis homo circa signa sensibilia in Dei honorem occupatur, quantum ad tertium.</p>
                    <p>Igitur, ex quo fuit morbus peccati, sacramentorum fuit necessaria medicina.</p>
                    <p>Omittendo autem ad praesens sacramenta antiqua atque legalia, quae cessaverunt adveniente Christo, sicut umbra adveniente Sole recedit: de solis sacramentis legis novae loquamur, quae sunt septem: Baptismus, Confirmatio, Eucharistia, Poenitentia, Unctio extrema, Ordo, Conjugium.</p>
                    <p>Baptismus, esse dicitur sacramentum fidei; Extrema unctio, spei; Eucharistia, caritatis; Ordo, prudentiae; Poenitentia, justitiae; Matrimonium, temperantiae; Confirmatio, fortitudinis.</p>
                    <p>Baptismus est directe contra culpam originalem, Poenitentia contra culpam actualem mortalem, Extrema unctio contra culpam venialem, Ordo contra ignorantiam, Matrimonium contra concupiscentiam, Eucharistia contra malitiam, Confirmatio contra infirmitatem.</p>
                    <p>Nil ergo aliud est sacramentum, quam illud in quo, sub tegumento rerum visibilium, Divina virtus salutem nostram secretius operatur.</p>
                    <p>Porro sacramenta instituere, quae ex sui institutione et sanctificatione contineant invisibilem gratiam, competit soli Christo: qui solus potestatem excellentiae sibi retinuit, potestatem ministerii Apostolis et caeteris succedentibus dedit.</p>
                    <p>Quae igitur instituta sunt ab Apostolis et successoribus eorumdem, ut benedictio aquae et panis, consecrationes virginum et altarium, et caetera hujusmodi: non sacramenta proprie, sed sacramentalia dici debent.</p>
                    <p>Omnia ergo sacramenta novae legis Christus per semetipsum immediate instituit.</p>
                    <p>Aliqua tamen, praecipue Confirmationem, et Extremam unctionem, per Apostolos promulgavit: sicut de Confirmatione patet in Actibus Apostolorum XIX. capitulo, et de Extrema unctione, Jacobi quinto.</p>
                    <p>In iis sacramantis quaedam fiunt ad decorem et solemnitatem sacramenti, quaedam vero pertinent ad sacramenti substantiam.</p>
                    <p>De substantia cujuslibet sacramenti sunt, forma verborum praescripta, certa materia, et minister.</p>
                    <p>Verbi gratia, materia baptismi est aqua elementaris; forma, Ego baptizo te in nomine Patris, etc.</p>
                    <p>Minister est sacerdos aut alius in necessitate baptizans.</p>
                    <p>Horum sacramentorum, Matrimonium et Ordo, sunt voluntatis.</p>
                    <p>Alia sunt necessitatis, ut suscipiantur aliquando, vel in re, vel in voto.</p>
                    <p>Praecipue autem Baptismus est necessarius omnibus, et parvulis et adultis, ex quo fuit a Domino institutus, et alia contra peccatum originale remedia cessarunt.</p>
                    <p>Est enim Baptismus contra vulnus originale: sine quo, secundum sanctos, in filiis hominum nemo unquam conceptus est, praeter Christum.</p>
                    <p>Poenitentia vero iis est necessaria, qui per aliquod mortale peccatum vestem innocentiae, quam in Baptismo acceperant, amiserunt: et ob hoc secunda post naufragium tabula appellatur.</p>
                    <p>Si etiam aliquis, cum opportunum et congruum est, vel propter ordinationem ecclesiae, vel propter periculum mortis, omitteret Eucharistiam, Confirmationem, aut Extremam unctionem suscipere; nec defectus ministri, aut alius necessitatis articulus, sed contemptus religionis solum, ista sacramenta excluderet: non dubium, quin talis contemptus induceret gravem culpam.</p>
                    <p>Necessarium ergo, ut diximus, est cuilibet adulto, ista sacramenta aliquando in vita sua suscipere, vel in re, vel in voto.</p>
                    <p>Horum etiam sacramentorum aliqua sunt, quae in eodem homine iterari non debent; scilicet Baptismus, Confirmatio, Ordo: alia possunt iterari.</p>
                    <p>Prohibemus autem districte, ut nullus cum remorsu peccati mortalis sacramentum quodcumque praesumat suscipere, aut etiam ministrare.</p>
                    <p>Veremur enim, ne propter hunc abusum, quo polluti et indigni ad sacra passim istis temporibus novissimis plures accedunt, clades multas Deus judex Justus in nationes Christianorum immittat.</p>
                    <p>Proinde dicit Deus ad antiquos legis illius Mosaicae sacerdotes:</p>
                    <p>Sancti estote, quoniam ego sanctus sum.</p>
                    <p>Et rursus:</p>
                    <p>Sacerdotes qui accedunt ad Deum, sanctificentur, ne percutiat eos.</p>
                    <p>Postquam de articulis fidei et sacramentis disseruimus: de virtutibus theologicis et moralibus est loquendum.</p>
                    <p>Virtutes theologicas Paulus apostolus tres enumerat.</p>
                    <p>Sunt autem, spes, fides, caritas.</p>
                    <p>Virtutes morales, quae cardinales dicuntur, sunt quatuor: de quibus philosophi gentium multa subtilia et utilia satis dixerunt.</p>
                    <p>Sunt autem, justitia, fortitudo, prudentia, temperentia.</p>
                    <p>Justitia, secundum Augustinum, est in subveniendo miseris, prudentia consistit in praecavendis insidiis, fortitudo in perferendis molestiis, temperantia in coercendis delectationibus pravis.</p>
                    <p>Cuilibet harum virtutum, sequendo eruditos quosdam, etiam fidei nostrae homines, partes has assignavimus.</p>
                    <p>Species quidem justitiae, sive partes, sunt istae: religio, pietas, gratia, vindicatio, observantia, veritas.</p>
                    <p>Vel si magis libet sic dici, partes justitiae sunt, obedientiae respectu superioris, disciplina respectu inferioris, aequitas respectu praemii, fides et veritas respectu omnium.</p>
                    <p>Partes fortitudinis istae sunt: magnificentia, fiducia, patientia, perseverantia.</p>
                    <p>Prudentia distribuitur in memoriam praeteritorum, et intelligentiam praesentium, et providentiam futurorum.</p>
                    <p>Porro partes temperantiae sunt, castitas, et sobrietas.</p>
                    <p>Castitas refraenat delectationes quae sunt secundum tactum.</p>
                    <p>Qua virtute nihil in ecclesiasticis viris praeclarius fulget.</p>
                    <p>Ipsa enim sola cum fiducia Deo potest animas praesentare.</p>
                    <p>Sobrietas restringit delectationes quae sunt secundum gestum.</p>
                    <p>Quia igitur actus harum virtutum, quas diximus, sive ipsarum opera, huic mortali vitae sunt necessaria, utpote quia per ipsas in praesenti bene et recte vivitur, et in futuro aeternae vitae bravium possidetur: ideo etiam, per rectores et alios verbi Divini ministros, volumus in ecclesiis nostrarum provinciarum de iis laicos commoneri, et ad haec opera virtuosa congruis inductionibus invitari.</p>
                    <p>Sicut autem dictae virtutes perficiunt hominem, ut in humanis humano modo, id est rationali, se habeat; ne, sequendo scilicet abrupta vitiorum, a dignitate humanae naturae decidens, bestialiter vivat: ita dona Spiritus sancti ad bene operandum perficiunt hominem supra homines, id est, modo quodam Divino, et supra humanum gradum.</p>
                    <p>Haec dona, juxta sacras Scripturas, consimiliter septem esse asserimus, quasi septem sanctificationes fidelium mentium: quae Isaias Propheta ostendens ea fuisse in Christo, enumerat in hunc modum:</p>
                    <p>Egredietur virga de radice Jesse, et flos de radice ejus ascendet, et requiescet super eum spiritus Domini, spiritus sapientiae et intellectus, spiritus consilii et fortitudinis, spiritus scientiae et pietatis, et replebit eum spiritus timoris Domini.</p>
                    <p>Quamquam enim unus sit Spiritus Domini, qui est cum Patre et Filio unus consubstantialiter Deus, quasi aliquod eorum flamen: multi tamen sunt spiritualium donorum meatus, quibus Spiritus ipse sanctus omnem supereminens creaturam, mentis nostrae arcana vegetat et infundit.</p>
                    <p>Quocirca alma mater ecclesia, horum donorum semper foecunda spirituali pinguedine, in hymno quem in ejusdem Spiritus sancti honorem concrepat, inter caetera, haec septem dona in ipsum refert, cum dicit:</p>
                    <p>Tu septiformis munere, dextrae Dei, etc.</p>
                    <p>Dicimus autem et credimus, haec septem dona communiter a tota profluere Trinitate.</p>
                    <p>Indivisa quippe sunt opera Trinitatis ad extra.</p>
                    <p>Verum consuetudo est sacri eloquii, interdum appropriare uni personae, quod proprie et verissime dicitur de utraque: sicut Patri attribuitur potentia, Filio sapientia, bonitas Spiritui sancto.</p>
                    <p>Et tamen una et indivisibilis est potentia, et sapientia, et bonitas in iis tribus; sicut una Deitas, una essentia, et natura.</p>
                    <p>Quemadmodum autem, sicut superius assignavimus, septem sacramentis correspondent septem virtutes, tres theologicae, et quatuor cardinales; et rursus septem dona, septem virtutibus: ita septem donis correspondent septem petitiones orationis Dominicae: quarum tres primae sunt, quibus aeterna poscimus: quatuor ultimae sunt, quibus ea petuntur, quae tantum sunt in hac vita.</p>
                    <p>Et ita in illis continentur omnia bona homini necessaria.</p>
                    <p>Iis etiam septem petitionibus septem illae beatitudines, de quibus loquitur Salvator in Evangelio, adaptantur: ubi pauperes spiritu, mites, esurientes et sitientes justitiam, misericordes et mundicordes, pacificos et lugentes, beatos esse astruit et affirmat.</p>
                    <p>Demum quoniam, sicut dicit Scriptura, bonorum laborum gloriosus est fructus, nec sunt labores aliqui digniores, quam qui in donorum spiritualium agro latissimo exercentur: eapropter istis septem donis illi fructus honestissimi congruunt, quos distinguit ad Galatas scribens Apostolus in iis verbis:</p>
                    <p>Fructus autem spiritus est, caritas, gaudium, pax, patientia, longanimitas, benignitas, bonitas, mansuetudo, fides, modestia, continentia, castitas.</p>
                    <p>Verum quia eidem dono, habenti plures fructus respondent: ideo non sunt tot dona, quot fructus.</p>
                    <p>Caeterum, quoniam ex dono unico pietatis proficisci videntur illa pietatis officia, quibus defectibus proximi subvenimus, et opera misericordiae appellantur: congruum judicamus, ad eruditionem simpliciorum, de iis etiam non praeterire.</p>
                    <p>Assignantur autem in sacro canone septem corporales hujusmodi eleemosynae, et septem spirituales.</p>
                    <p>Per illas quidem, proximorum defectibus corporalibus; per alias, defectibus spiritualibus subvenitur.</p>
                    <p>Septem corporales eleemosynae sunt isto versu contentae:</p>
                    <p>Visito, poto, cibo, redimo, tego, colligo, condo.</p>
                    <p>Visito, scilicet infirmum.</p>
                    <p>Poto, scilicet sitientem.</p>
                    <p>Cibo, scilicet esurientem.</p>
                    <p>Redimo, scilicet incarceratum.</p>
                    <p>Tego, scilicet nudum.</p>
                    <p>Colligo, id est, recolligo, sive recipio hospitem.</p>
                    <p>Condo, id est, sepelio mortuum.</p>
                    <p>Et licet Dominus in evangelio, ubi misericordiae opera commemorat, quibus homo a damnatione et auditione mala in die judicii liberatur, et regnum ecclesiae meretur, non computet mortui sepulturam: tamen in aliis Scripturae locis, talis eleemosyna commendatur.</p>
                    <p>At vero eleemosynae spirituales continentur hoc versu:</p>
                    <p>Consule, castiga, solare, remitte, fer, ora.</p>
                    <p>Consule, id est, doce ignorantem, et dirige dubitantem.</p>
                    <p>Unde in hoc duplex spiritualis eleemosyna intelligitur, doctrina, et consilium.</p>
                    <p>Castiga delinquentem.</p>
                    <p>Solare, id est, consolare tristem.</p>
                    <p>Remitte delinquentibus in te.</p>
                    <p>Fer, id est, porta infirmitates et gravamina aliorum.</p>
                    <p>Ora pro omnibus.</p>
                    <p>Adhuc septem dona Spiritus sancti non solum in nobis omnia illa septenaria virtutum, beatitudinem, petitionum, priorum operum exigunt, vel efficiunt; quin etiam septem spiritibus immundis, id est, septem vitiis capitalibus adversantur.</p>
                    <p>Verbi gratia.</p>
                    <p>Quippe contra superbiam timor est, qui ad humilitatem inclinat.</p>
                    <p>Contra invidiam, quae nescit proximo compati, donum militat pietatis.</p>
                    <p>Contra avaritiam aciem instruit donum scientiae: cujus est bene conversari cum hominibus, unicuique quod suum est reddendo, quod avaritiae opponitur.</p>
                    <p>Contra acediam fortitudo decertat.</p>
                    <p>Contra iram, quae agit praecipitanter omnia, est donum consilii.</p>
                    <p>Contra gulam, quae intellectum hebetat, donum est intellectus.</p>
                    <p>Contra luxuriam, donum est sapientiae, nam gustato spiritu, desipit omnis caro.</p>
                    <p>Ex quibus liquet septem esse peccata mortalia principalia: quae sunt, superbia, avaritia, luxuria, invidia, gula, ira, acedia.</p>
                    <p>Comies sive filiae superbiae sunt, saevitia, inobedientia, impatientia, imprudentia, saecularis pompa, inanis gloria, jactantia, hypocrisis, novitatum praesumptio.</p>
                    <p>Comites avaritiae, quae radix omnium malorum est, sunt, rapacitas, tenacitas, contemptus fidei, proditio, fallacia, fraus, perjurium, inquietudo, et contra misericordiam cordis obduratio.</p>
                    <p>Luxuriae comites sunt, ventris ingluvies, vestis et lecti mollities, somni resolutio, coitus delectatio, coecitas mentis, inconsideratio, inconstantia, praecipitatio, amor sui, odium Dei, affectus praesentis saeculi, disperatio futuri.</p>
                    <p>De ira procedunt, audacia, faciei mutatio, imprudentia, injustitia, lites, contumeliae, blasphemiae, terror, clamor, et indignatio.</p>
                    <p>De gula procedunt, inepta laetitia, scurrilitas, immunditia, multiloquium, hebetudo sensuum.</p>
                    <p>De invidia veniunt, dolor de bono alterius, gaudium de malo, sive afflictio in prosperis proximi, exultatio in adversis.</p>
                    <p>Acedia, quae est quoddam taedium boni, habet comites, ignaviam scilicet et torporem de omni mortali peccato.</p>
                    <p>Quod tenetur memoria, necessarium est corde confiteri: et ore, nisi articulus necessitatis confessorem excluderet, confiteri.</p>
                    <p>Neque enim confessor debet esse promptus ad facile judicandum de aliquo quod sit mortale peccatum, nisi sit in dictis scripturae vel sanctorum expressum.</p>
                    <p>Superest modo de praeceptis Divinae legis eloqui.</p>
                    <p>Licet enim totam legem impleat caritas ipsa, qua Deum propter seipsum diligimus, et proximum propter Deum: tamen haec dilectio per decem praecepta decalogi explicatur: quae ita distribuuntur, ut prima tria pertineant ad Deum, scilicet ad cognitionem ejus et reverentiam, et dicuntur praecepta primae tabulae.</p>
                    <p>Reliqua septem dicuntur praecepta secundae tabulae, et pertinent ad proximum.</p>
                    <p>Praeceptum primum itaque est: Non habebis Deos alienos: quo omnis infidelitas, omnis haeresis, omnis superstitio prohibetur.</p>
                    <p>Secundum est Non assumes nomen Dei tui in vanum, quod est dicere, secundum litteram: Non jurabis pro nihilo nomen Dei.</p>
                    <p>Tertium vero est: Memento ut diem sabbati sanctifices: ubi praecipitur diei Dominicae et festivitatum in ecclesia solemnium observantia.</p>
                    <p>Quartum est: Honora patrem tuum et matrem tuam.</p>
                    <p>Porro parentes sic honorandi sunt, ut eis reverentia merita exhibeatur, et necessaria ministrentur.</p>
                    <p>Quintum est: Non occides: ubi, secundum litteram, actus homicidii prohibetur; secundum spiritum vero, omnis injusta percussio, et voluntas etiam occidendi.</p>
                    <p>Sextum est: Non moechaberis, id est, ne cuilibet miscearis, excepto foedere matrimonii.</p>
                    <p>A parte enim, ut Augustinus ait, totum intelligitur.</p>
                    <p>Nomine igitur moechiae, omnis illicitus concubitus, illorumque membrorum illegitimus usus, prohibitus debet intelligi.</p>
                    <p>Septimum praeceptum est: Non furtum facies: ubi furti nomine intelligi voluit omnem illicitam usurpationem rei alienae; sicut sunt, furtum, usura, rapina, sacrilegium, et caetera hujusmodi Octavum est: Non loqueris contra proximum falsum testimonium: ubi crimen perjuriosi mendacii et perjurii prohibetur.</p>
                    <p>Nonum praeceptum est: Non desiderabis uxorem proximi tui.</p>
                    <p>Decimum est: Non concupisces domum proximi tui, non servum, non ancillam, etc.</p>
                    <p>Neque putet aliquis praeceptum de non concupiscendis rebus proximi, unum esse cum eo quo dicitur, Non furaberis; et praeceptum de non concupiscenda uxore, unum esse cum eo quo dicitur, Non moechaberis, nam in illis duobus praeceptis, non furandi, et non moechandi, ipsa opera notata sunt, et prohibita.</p>
                    <p>In his vero extremis, concupiscentia tantum.</p>
                    <p>Haec decem praecepta in his versibus concludentur.</p>
                    <p>Unum cole Deum, nec jures vana per ipsum.</p>
                    <p>Sabbata sanctifices, et venerare parentes.</p>
                    <p>Non sis occisor, fur, moechus, testis iniquus.</p>
                    <p>Vicinique torum, resque caveta suas.</p>
                    <p>Summa igitur hujus doctrinae, quam in hac constitutione nostra, pro simplicium eruditione, sacro dictante concilio, inferi fecimus et voluimus, et quam frequenter relegere jubemus, et habere etiam penes se omnes nostrarum provinciarum presbyteros et rectores, haec est.</p>
                    <p>Diximus enim, quod articuli fidei pertinentes ad deitatem, sunt septem.</p>
                    <p>Articuli pertinentes ad Christi humanitatem sunt septem.</p>
                    <p>Virtutes theologicae, cum cardinalibus, totidem.</p>
                    <p>Sacramenta ecclesiae totidem.</p>
                    <p>Dona Spiritus sancti totidem.</p>
                    <p>Petitiones in Dominica oratione contentae sunt totidem.</p>
                    <p>Beatitudines totidem.</p>
                    <p>Vitia capitalia totidem.</p>
                    <p>Praecepta legis sunt decem.</p>
                    <p>In articulis fidei est, ut fideles ad petendum dona altissimi dirigantur, et illuminentur.</p>
                    <p>In precibus sive petitionibus est, ut dona haec impetrentur.</p>
                    <p>In vitando peccata, et implendo praecepta est, ut beatitudines consequamur.</p>
                    <p>Haec sunt igitur, in quibus volumus diligenter nostrarum provinciarum populos informari, praecipue in articulis fidei, peccatis mortalibus, et praeceptis.</p>
                    <p>Haec omnia et singula cum omni veneratione a laicis suscipienda praecipimus, quibus non est permissum de quibuscumque ad fidem catholicam spectantibus disceptare.</p>
                    <p>Sicut autem volumus rectores nostrarum provinciarum atque dioecesum huic doctrinae et praedicationi insistere: ita ipsos, et cunctorum ordinum clericos, scholares, vel religiosos, per viscera misericordiae Domini nostri Jesu Christi, et quo possumus affectu paterno monemus, ut his maxime temporibus, quibus crebrescentibus cladibus guerrarum et pestilentiarum, et caeterarum adversitatum, vicinum futuri judicii diem timere possumus et debemus, non tam verbo quam vita et operibus satagant praedicare: exemplo illo commoniti, quo legimus, quoniam coepit Dominus primo facere, post docere.</p>
                    <p>Nam illos rectores ac ecclesiasticos viros, quorum mala vita doctrinae bonae non consonat, sugillat ac reprobat Dominus in Evangelio.</p>
                    <p>De iis etiam beatus Gregorius ita scripsit:</p>
                    <p>Sunt nonnulli qui solerti cura Divina praecepta perscrutantur: sed quae intelligendo penetrant, vivendo conculcant.</p>
                    <p>Quia docent quod prius non opere, sed meditatione didicerant; et quod verbis docent, moribus impugnant.</p>
                    <p>Sicque fit, ut cum pastor per abrupta graditur, in praecipitium grex sequatur.</p>
                </div>
                <div>
                    <head>Capitulum 2</head>
                    <p>(2) De poena vocatorum ad concilium provinciale non comparentium.</p>
                    <p>Verum quia quod omnes tangit, debet ab omnibus approbari: praesentis concilii sanctione statuimus, ut episcopi omnes Narbonensis, Auxitanensis, Tolosanensis provinciarum, de cetero ad sui metropolitani concilium veniant, prout decet, nisi causa necessaria et urgentissima excusentur.</p>
                    <p>Et quicumque episcopus, ab archiepiscopo suo vocatus, hujusmodi constitutionis transgressor fuerit, ipso facto poenam juris incurrat.</p>
                </div>
                <div>
                    <head>Capitulum 3</head>
                    <p>(3) De episcopis, qualiter procuratorem mittere debeant, si juste fuerint praepediti.</p>
                    <p>Cum, testante Sapientia sententia, salus sit, ubi multa consilia, copiam sani consilii nequaquam coarctari expedit, sed extendi.</p>
                    <p>Idcirco sub virtute sanctae obedientiae episcopis praedictis injungimus, ut cum ipsi episcopi venire ad ipsa concilia personaliter fuerint legitime impediti, quo minus ad ea venire non possint, procuratores constituant viros discretos alios ab illis qui per eorum capitula, et capitula versa vice alios ab illis, qui per episcopos fuerint constituti.</p>
                </div>
                <div>
                    <head>Capitulum 4</head>
                    <p>(4) De janitoribus concilii, ubi debeant permanere.</p>
                    <p>Item statuimus, quod quandocumque provinciale concilium vel synodum infra aliquam dictarum provinciarum celebrari contigerit, janitores, aut quivis alius officialis, quorum praesentia in concilio vel synodo memoratis nequaquam necessaria seu opportuna existit, extra januam maneant.</p>
                </div>
                <div>
                    <head>Capitulum 5</head>
                    <p>(5) Qualiter supplicans concilio, concilium exire debeat, quousque vocetur.</p>
                    <p>Item, quod si contigerit aliquem praelatum, seu canonicum cujusvis metropolitanae, cathedralis, aut collegialis ecclesiarum de dictis provinciis, seu alium quemcumque, circa negotium aliquod ipsius ecclesiae nobis supplicare, idem supplicans, supplicatione sua proposita, recedere ac exire de concilio teneatur, dum concilium deliberabit atque discurret super admittenda vel non admittenda petitione hujusmodi supplicantis.</p>
                </div>
                <div>
                    <head>Capitulum 6</head>
                    <p>(6) De synodis, singulis annis celebrandis.</p>
                    <p>Ad memoriam reducentes statuta patrum, in quibus praecipitur ut semel in anno per episcopos synodalia concilia celebrentur: sacro approbante concilio statuimus, ac in virtute sanctae obedientiae suffraganeis nostris praecipimus, ut singulis annis, per se, vel per idoneos viros si ex causa necessaria fuerint impediti, dicta synodalia concilia habeant celebrare.</p>
                </div>
                <div>
                    <head>Capitulum 7</head>
                    <p>(7) Qualiter abbates subditi, vocati ad synodum, venire teneantur.</p>
                    <p>Cum non passim quilibet sint admittendi vel deputandi ad ardua, sed industria in talibus sit diligentius exquirenda: praesentis auctoritate concilii duximus statuendum, ut archiepiscopi et episcopi, abbates eis subjectos ad synodos suas per censuram ecclesiasticam venire compellant.</p>
                    <p>Vel si forsan legitimo impedimento detenti fuerint, quo minus personaliter ad illa accedere non possint: procuratores destinent ad talia expertos, idoneos, et discretos, et de eorum ordinibus sibi sufficientes existant.</p>
                </div>
                <div>
                    <head>Capitulum 8</head>
                    <p>(8) Ut rectores curam animarum habentes ad synodum venire teneantur.</p>
                    <p>Statuimus insuper, quod omnes clerici curam animarum habentes, ad synodum veniant cathedralis ecclesiae, in cujus civitate vel dioecesi commorantur: occasione minus legitima vel consuetudine aliqua non obstante.</p>
                    <p>Alioquin per suos ordinarios, ad eorum arbitrium, poena debita castigentur.</p>
                </div>
                <div>
                    <head>Capitulum 9</head>
                    <p>(9) De constitutionibus in concilio provinciali alias editis, in synodis recitandis.</p>
                    <p>Item, quod annuatim in singulis ecclesiarum cathedralium dictarum provinciarum nostrarum, in synodo, omnes constitutiones hujus concilii, et aliorum in dictis provinciis hactenus celebratorum, quae quidem constitutiones nequaquam fuerint per hoc concilium revocatae, et quibus per concilium ipsum derogatum non sit, publice recitentur, ne quis per ignorantiam excusare se valeat ab observantia earumdem.</p>
                </div>
                <div>
                    <head>Capitulum 10</head>
                    <p>(10) De conservatoribus et delegatis, abutentibus litteris domini nostri papae.</p>
                    <p>Statuimus, ut judices, conservatores, delegati, et subdelegati, qui scienter ad loca notorie distantia vel non insignia partes citare praesumunt, quique auctoritate litterarum apostolicarum, contra aliquem, citando, vel alias, procedunt ad instantiam alicujus, nisi sibi constiterit illum, ad cujus instantiam procedunt, eum re vera, vel ipsius procuratorem esse, qui in litteris apostolicis hujusmodi continetur, sententiam excommunicationis incurrant ipso facto.</p>
                    <p>Si quis vero super rebus dotalibus litteras apostolicas impetraverit, et illarum auctoritate aliquem vel aliquos cum quibus ratione dotis non habet aliquid quaestionis, fecerit fatigari: auctoritate praesentis concilii, eadem excommunicationis sententia, qua superius nominata, noverit se ligatum.</p>
                    <p>Illi vero qui falso se crucesignatos asserunt, cum non sint, et sic tamquam crucesignati litteras apostolicas impetrant, per quas alios fatigant laboribus et expensis, eadem excommunicationis sententia sint ligati.</p>
                </div>
                <div>
                    <head>Capitulum 11</head>
                    <p>(11) De abutentibus litteris apostolicis in diversis casibus.</p>
                    <p>Quia per abusum litterarum apostolicarum multi vexantur et affliguntur laboribus et expensis: in praedicto concilio statuimus, quod tam clerici quam laici, cujuscumque conditionis aut status existant, qui litteris apostolicis abutuntur, vel litteris legatorum apostolicae sedis, videlicet utendo falsis litteris scienter, vel qui litteras nomine suo vel ecclesiae suae impetratas aliis eiusdem nominis tradunt pro adversariis fatigandis, et qui eas ad sic utendum recipiunt, et qui litteris in forma, ea quae de bonis, utuntur, contra quos de jure, secundum formam ipsarum, dictae litterae non procedunt, vel non possunt extendi, aut litem non habent, et idem de litteris, post iter arreptum, vel aliis litteris apostolicis seu rescriptis quibuscumque, sententiam excommunicationis incurrant: et etiam judices, qui scienter aliquos sic faciunt per suas litteras fatigare.</p>
                    <p>Et hanc eamdem excommunicationis sententiam incurrere volumus illos, qui ad loca aequivoca aliquem citari faciunt, ut malitiose et fraudulenter vexent et decipiant sic citatum laboribus et expensis: et illos, qui litteras apostolicas, vel delegatorum sedis ejusdem contra jura scienter et dolose ad futuras trahunt controversias, quae nondum fuerunt tempore impetrationis exortae.</p>
                </div>
                <div>
                    <head>Capitulum 12</head>
                    <p>(12) De bannis editis et praeconizationibus factis contra libertates et consuetudines ecclesiae.</p>
                    <p>Statuimus, quod quicumque contra ecclesiasticas consuetudines, libertates, seu observantias antiquas, statuta, banna, prohibitiones, vel praeconizationes, aut praecepta scienter fecerint, aut fieri procuraverint aut servari, seu facientibus vel servantibus in hoc consilium vel opem directe vel indirecte praestiterint, per dioecesanos locorum, aut officiales vel procuratores, eorum, praesentis auctoritate concilii moneantur, ut infra quindecim dies tempore monitionis hujusmodi numerandos, statuta, banna, prohibitiones, praeconizationes, et praecepta hujusmodi cum effectu debeant revocare, ad consimilia numquam ulterius processuri.</p>
                    <p>Alioquin excommunicationis sententia, quam ex nunc in ipsos ferimus, sint ligari.</p>
                </div>
                <div>
                    <head>Capitulum 13</head>
                    <p>(13) Ne praelati vel aliae personae ecclesiasticae bona ecclesiarum vacantium, nisi privilegio, vel consuetudine, aut de jure, praesumant occupare.</p>
                    <p>Hac insuper provida constitutione perpetuo valitura statuimus, quod nullus omnino praelatus, abbas, prior, vel patronus, clericus, vel laicus, cujuscumque conditionis, vel status, vel dignitatis, ordinis, vel religionis existat, bona ecclesiarum vacantium, metropolitanae vel suffraganeae, abbatiae, prioratum, vel alterius cujuscumque monasterii, vel ecclesiae, seu beneficii, officii, vel administrationis ecclesiasticae, vel per provisionem, aut mortem, vel resignationem; aut mutationem, vel absolutionem, aut alias quoquo modo vacantium, capere per se vel per alium, aut occupare vel usurpare praesumat, nisi sibi de jure vel privilegio aut consuetudine hoc liceret.</p>
                    <p>Quod si fecerit, ipse excommunicationis sententiam incurrat ipso facto.</p>
                </div>
                <div>
                    <head>Capitulum 14</head>
                    <p>(14) De non contrahendis colligationibus, vulgariter societates nuncupatis: et de poenis eorumdem.</p>
                    <p>Item, quia ex pravo abusu in quibusdam provinciarum nostrarum partibus inolevit, quod nobiles plerumque, et interdum alii, colligationes, societates, et conjurationes faciunt tam canonicis, quam humanis legibus interdictas, semel in anno, sub confratriae nomine, se in loco aliquo congregantes, ubi congregationes, conventiculas, et colligationes faciunt, et pacta juramento vallata ineunt, quod se adversus quoscumque, praeterquam dominos suos, ad invicem adjuvent, et interdum se omnes veste consimili, cum aliquibus signis exquisitis vel characteribus, induentes, unum majorem inter se eligunt, cui jurant in omnibus obidire, ex quibus justitia offenditur, mortes et damnationes sequuntur, pax et securitas exulantur, innocentes et inopes opprimuntur, et ecclesiae ac ecclesiasticae personae, quibus tales oppido sunt infesti, in personis, rebus, juribus, et jurisdictionibus injurias diversas et damna plurima patiuntur, nos volentes iis ausibus pestiferis et conatibus perniciosis exemplo occurrere, et de remedio possibili providere, et a peccato subditos nostros, prout ex pastorali incumbit officio, cohibere; auctoritate praesentis concilii omnes conventiculas, colligationes, societates, et conjurationes, quas confraternitates vel confratrias appellant, ab olim factas per clericos vel laicos, cujuscumque gradus, status, dignitatis, vel conditionis existant, necnon praedictas conventiones, ordinationes, et pacta inter eos inita et habita, irritamus, dissolvimus, et cassamus, et cassas et cassa, irritas et irrita, nuntiamus.</p>
                    <p>Decernentes omnia juramenta super observandis praedictis praestita, aut illicita aut temeraria: nullum teneri volumus ad observantiam eorumdem: a quibus juramentis eos etiam relaxamus, ut tamen pro incauto sacramento a suis confessoribus poenitentiam suscipiant salutarem: auctoritate praedicta prohibentes eisdem, sub excommunicationis poena, quam venientes in contrarium, postquam praesens statutum in ecclesiis, quarum sunt parochiani, fuerit per duos dies Dominicos publicatum, incurrere volumus ipso facto, quod occasione praedictarum colligationum, societatum, conventionum, et juramentorum ab inde in antea simul non conveniant, hujusmodi confraternitates non faciant, alter alteri non obediat, nec praestet adjutorium nec favorem; nec vestes, signa rei jam damnatae praebentes, deferant, nec se confratres, abbates, priores praedictae societatis appellent; quinimmo, infra decem dies a tempore dictae publicationis, unusquisque alios, quantum est in eo, a praedictis juramentis relaxet, et se nolle de praedicta societate ulterius existere publice protestetur.</p>
                    <p>Prohibemus etiam, quod amodo tales conjurationes, conspirationes, conventiculae, etiam sub nomine confratriae, non fiant.</p>
                    <p>Alioquin et de facto attentatas cassamus et irritamus; et facientes et attentantes, excommunicationi, a qua nisi per suum ordinarium, praeterquam in mortis articulo, nullatenus absolvantur, volumus subjacere.</p>
                    <p>Per hoc autem confraternitates olim in honorem Dei et beatae Mariae, et aliorum sanctorum, et pro subsidiis pauperum introductas, in quibus conjurationes et juramenta non intervenerunt hujusmodi, non intendimus reprobare.</p>
                </div>
                <div>
                    <head>Capitulum 15</head>
                    <p>(15) De impeditoribus electionum et postulationum, et qualiter puniantur.</p>
                    <p>Irrefragabili constitutione sancimus, ut quicumque electionem, postulationem, praesentationem, seu quamvis aliam provisionem canonicam de beneficio, vel dignitate, administratione ecclesiarum, injuste impediunt, patenter vel clam, et cuncti qui per se vel alios gravare praesumpserint electores, postulatores, provisores, praesentatores, in personis et beneficiis vel aliis bonis suis ecclesiasticas, monasteria, aliaque loca pia, consanguineos, vel bona praedictorum, pro eo quod rogati seu alias inducti eum pro quo rogabantur seu inducebantur, eligere, seu praesentare, vel postulare, aut ei providere noluerint, sint excommunicationis vinculo ipso facto innodati.</p>
                    <p>Et ultra hoc si clerici vel regulares fuerint, sint ipso facto per annum fructibus beneficiorum quae obtinent privati.</p>
                    <p>Et si laici fuerint, praedictam excommunicationis sententiam incurrant: a qua non possint, praeterquam in mortis articulo, nisi ab eorum ordinario, satisfactione praehabita, absolvi.</p>
                </div>
                <div>
                    <head>Capitulum 16</head>
                    <p>(16) Ne super pacifica possessione beneficii ecclesiastici impedimentum inferatur.</p>
                    <p>Statuimus, quod quicumque malitiose seu fraudulenter procurat impedimenta fieri super pacifica possessione obtinenda beneficii sibi collati, vel impedimentum appositum repellere desinit negligenter, ultra poenas a jure scriptas, excommunicationis sententia sit ligatus.</p>
                </div>
                <div>
                    <head>Capitulum 17</head>
                    <p>(17) Ne quis dignitates aut alia beneficia praesumat occupare.</p>
                    <p>Hujus sacri concilii edicto statuimus, quod si quis beneficium, cui cura imminet animarum, propria auctoritate vi occupaverit, seu se scienter intruserit in eodem, ipso jure privatus existat beneficio quod cum cura simili primitus obtinebat.</p>
                    <p>Item, si quis voluntate propria violenter dignitates, personatus, aut quaecumque alia beneficia ecclesiastica occupare praesumpserit: eo ipso privatus existat jure, si quod sibi competebat primitus in eisdem.</p>
                </div>
                <div>
                    <head>Capitulum 18</head>
                    <p>(18) Ut beneficiorum incompatibilium pluralitas debeat evitari.</p>
                    <p>Cum singula officia singulis sint committenda personis, et unum officium vix digne valeat aliquis adimplere: observari praecipimus, ut nullus cujuscumque ecclesiae canonicus, regularis vel saecularis, duos personatus, aut duas dignitates, vel praeposituras, seu administrationes, aut duo officia aut eorum alterum cum reliquo insimul et praebenda, in eadem ecclesia obtineat, vel jam obtenta retinere praesumat: consuetudine aliqua, etiam juramento vallata, non obstante, cum dicenda sit potius corruptela.</p>
                    <p>Nec aliqui monachi, vel religiosi alii, pluribus prioratibus vel ecclesiis curam animarum habentibus, etiamsi cura eadem non per ipsos, sed per presbyteros ad eorum praesentationem per episcopos institutos, praeesse praesumant, absque dispensatione sedis apostolicae speciali: nisi forte unus ex eis vel ab alio dependeat, vel ad invicem sint annexi.</p>
                    <p>Et si secus factum fuerit, irritum sit: et transgressores eo ipso sint ineligibiles, et tamquam ambitiosi, ab utroque penitus repellantur.</p>
                </div>
                <div>
                    <head>Capitulum 19</head>
                    <p>(19) Quod negligentia inferioris in acquirendis et retinendis beneficiorum suorum juribus, per ordinarios suppleatur.</p>
                    <p>Item statuimus, quod quaecumque ecclesiasticae personae jurisdictioni nostrae subjectae, cujuscumque conditionis, dignitatis, vel praeeminentiae existant, in quacumque nostrarum provinciarum, jura et deveria quaecumque, usibus et consuetudinibus ipsarum ecclesiasticis beneficiis, abbatiis, prioratibus, personatibus dignitatibus, et officiis debita, viriliter omnibus remediis, quibus se juste juvare acquirendo ac retinendo poterunt, et retineant, et requirant: adeo quod non possint de negligentia per superiores redargui vel puniri.</p>
                    <p>Et si dictae personae in jamdictis negligentes fuerint vel remissae, earum superiores possint earumdem supplere defectum, ac exigere, acquirere ecclesiis, et petere antedicta.</p>
                </div>
                <div>
                    <head>Capitulum 20</head>
                    <p>(20) Ne ignorans grammaticam praesentetur, aut ad ordines dignetur promoveri.</p>
                    <p>Quoniam illi sunt ad honores ecclesiasticos promovendi, qui moribus, aetate, et scientia pollere noscuntur: statuimus, prohibentes, ne ad sacros promoveantur ordines, nisi personae quae grammaticam sciant, seu Latinis verbis loqui valeant competenter.</p>
                    <p>Illi vero ad quos, ratione dignitatum vel personatuum quos obtinent, competit examinare clericos, et ad ordines praesentare, propensius caveant, si hujusmodi cupiunt honore gaudere, ne defectum super hoc patientes scienter ad ordines audeant praesentare.</p>
                    <p>Potestatem autem dispensandi super iis ex causa, et quatenus a jure permittitur, per hoc non intendimus episcopis interdictam.</p>
                </div>
                <div>
                    <head>Capitulum 21</head>
                    <p>(21) Qualiter leprosi a sanis separentur, et qualiter ex signis eorum cognoscantur.</p>
                    <p>Licet compassivae miserationis effectu diligendi sint, fraternaeque caritatis brachiis sint complectendi Christicolae, quos Divino judicio corporalis leprae morbus exulcerat: tamen quia morbus ipse contagiosus existit, et serpit in sanorum corpora per contactum; nos volentes eorum communionis periculo praecavere, statuimus ut leprosi hujusmodi a sanis Christicolis maneant sequestrati, nec communes intrent ecclesias, neque forum, aut macellum, vel tabernas, sive alia loca sanis communia, nec pannos portent virgatos seu coloratos, nec pilos, aut comas, nec sepeliantur cum sanis; signaque in vestibus deferant, per quae a sanis patenti differentia cognoscantur per dioecesanos ordinanda, quodque per ordinarios compellantur ad observantiam praemissorum.</p>
                </div>
                <div>
                    <head>Capitulum 22</head>
                    <p>(22) Ne sine litteris suorum superiorum, alienigenae presbyteri ad Divina admittantur.</p>
                    <p>Statuimus etiam, quod ordinariis clericos aut religiosos quoscumque, de alienis et remotis dioecesibus se ad suas dioeceses transferentes, ad Divina officia publice non admittant, sine suorum litteris praelatorum.</p>
                </div>
                <div>
                    <head>Capitulum 23</head>
                    <p>(23) De non erigendis altaribus in praejudicium dioecesanorum, et eorum poena.</p>
                    <p>Item statuimus, quod si aliquis clericus, religiosus, vel laicus, in aliqua provinciarum nostrarum, absque licentia dioecesani sui, altare de novo aedificare, vel aliquam jurisdictionem de novo sibi usurpare praesumpserit, in ordinariorum vel ordinarii locorum seu loci praejudicium vel gravamen: ipse clericus, religiosus, vel laicus, auctoritate nostra, et praesentis concilii, ex tunc, quasi ex nunc, sit excommunicationis sententia innodatus.</p>
                </div>
                <div>
                    <head>Capitulum 24</head>
                    <p>(24) Ut falsi et ficti, qui se asserunt apostolos, evitentur.</p>
                    <p>Cum quidam, qui se dicunt apostolos, et religiosos se fingunt, extiterint suis exigentibus demeritis per sedem apostolicam excommunicationis vinculo innodati, et postmodum per orbem vagabundi in multis malis fuerint deprehensi, sintque periculosi homines circa fidem: volumus, et etiam ordinamus, quod ubicumque inventi fuerint, capiantur, et dioecesanis, in quorum dioecesibus capientur, remittantur examinandi, corrigendi, et etiam puniendi.</p>
                </div>
                <div>
                    <head>Capitulum 25</head>
                    <p>(25) Sine licentia ordinarii, de causis matrimonialibus archidiaconi non cognoscant.</p>
                    <p>Statuimus insuper, quod nullus archidiaconus de causis matrimoniorum vel sponsaliorum cognoscere, vel circa ea censura ecclesiastica uti valeat, sine mandato sui archiepiscopi vel episcopi speciali.</p>
                    <p>Et si quid praesumptum secus fuerit, viribus careat ipso facto: nisi de praescripta legitima consuetudine aut privilegio aliud sit obtentum.</p>
                </div>
                <div>
                    <head>Capitulum 26</head>
                    <p>(26) Ut gratis causae apud ordinarios examinentur, consuetudine tamen super hoc observata.</p>
                    <p>Statuimus, et ordinamus, atque praecipimus, quod quilibet nostrum archiepiscoporum, episcoporum, atque officiales nostri, et clerici quicumque dictarum provinciarum nostrarum ordinariam jurisdictionem habentes, gratis causas examinent, sententias sponte proferant, nullam inde pecuniam recipientes: salvo eo quod pro justitia, ratione dominiationis, debetur.</p>
                    <p>Notarius autem salarium pro labore percipiat temperatum.</p>
                </div>
                <div>
                    <head>Capitulum 27</head>
                    <p>(27) Ubi, et penes quos, causae matrimoniales debeant agitari.</p>
                    <p>Ut animarum periculum evitetur, statuimus ut nullus nostrum archiepiscoporum, et in virtute sanctae obedientiae universis episcopis nostrarum provinciarum praecipiendo mandamus, ne causas matrimoniales ad eorum forum spectantes sub generali vel speciali commissione audiri vel decidi permittant, nisi per illos qui statuta canonum non ignorent, et peritiam habeant judicandi, in civitatibus vel locis insignibus, ubi haberi potest copia peritorum.</p>
                    <p>Alias, processus sit irritus et inanis.</p>
                    <p>Per hoc tamen receptionem testium extra loca praedicta, ubi oportuerit, non intendimus prohibere.</p>
                </div>
                <div>
                    <head>Capitulum 28</head>
                    <p>(28) Ne suffraganei impediant quominus ad metropolitanum libere appelletur.</p>
                    <p>Cum honor debitus superioribus ex obedientia et reverentia debeatur, et omnis ordo confundatur ecclesiasticus, si sua unicuique jurisdictio non servetur: statuimus, ut suffraganei ecclesiarum nostrarum, eorumque officiales, et vicarii, ipsis suffraganeis agentibus in remotis, appellantes vel recurrentes ad nos seu nostras curias, quarum jurisdictio ad nos pertinet de consuetudine vel de jure, non impediant quomodolibet, vel perturbent; nec judicent, statuant, praecipiant aliquid; nec fatigent eorum subditos aliquatenus per se vel alios, quo minus nostra vel curiarum nostrarum seu commissariorum nostrorum mandata in praemissis libere exequantur.</p>
                </div>
                <div>
                    <head>Capitulum 29</head>
                    <p>(29) Ut domini temporales ordinarium non impediant ut ubi voluerit cognoscat: et de poenis eorumdem.</p>
                    <p>Cum in jure cautum existat, archiepiscopos et episcopos in totis suis dioecesibus jurisdictionem ordinariam obtinere, et in quolibet loco suarum dioecesum non exempto, per se vel alium, posse pro tribunali sedere, causas audire spectantes ad forum ecclesiasticum, et personas ecclesiasticas, cum earum excessus exegerint, capere, et carceribus mancipare, aliaque omnia et singula ad sua spectantia officia libere exercere; et nonnulli domini temporales, judices, seu officiales eorumdem, libertatem ecclesiasticam, sacrorumque statuta canonum offendere, in animarum suarum grande periculum, non verentur; personas ecclesiasticas, quas in diversis locis nostrarum civitatum vel dioecesum ac provinciarum, suis excessibus et delictis exigentibus, per suos ordinarios capi et carceri mancipari contigerit, interdum de carceribus extrahunt violenter, impediendo quominus de eorum delictis ac excessibus per judices ecclesiasticos, ad quos pertinet, exhiberi libere valeat justitiae complementum: nos obviare damnandis ausibus, jusque servare super iis in eisdem civitatibus et dioecesibus ac provinciis cupientes, hoc praesenti approbante concilio statuimus, quod omnes et singuli temporales domini, judices, vel officiales eorum, qui talia de caetero in eisdem provinciis et civitatibus vel dioecesibus praesumpserint attentare, ipso facto excommunicationis sententiam incurrant, eorumque terrae et loca, infra decem dies postquam super hoc fuerint requisiti, extunc ecclesiastico subjaceant interdicto, donec reis, spoliatis carceribus plenarie et libere restitutis, et ordinario, cujus jurisdictionis sunt, emendam praestiterint condecentem.</p>
                </div>
                <div>
                    <head>Capitulum 30</head>
                    <p>(30) De impeditoribus nunciorum exequentium mandata curiae ordinarium, et qualiter puniantur.</p>
                    <p>Si quis nuncios seu executores nostros, seu suffraganeorum, seu officialium nostrorum, eorumque missos per nos vel eos, pro convocandis conciliis, synodis, citationibus, vel executionibus, de causis ad forum ecclesiasticum spectantibus, faciendis quibuscumque, indebite per se vel alium vel alios, clam vel palam impediverit, arrestaverit, litteras eisdem abstulerit, fregerit, deleverit, vel occultaverit, percusserit, vel in praemissis vel aliquo praemissorum dederit consilium, auxilium, vel favorem: eo ipso sit excommunicationis vinculo irretitus.</p>
                    <p>Et si dictam excommunicationis sententiam, per sex dies ex tunc immediate sequentes, animo indurato sustinuerit absque satisfactione competenti, locus cum parochiis, in quo dicti excessus seu alter eorumdem commissi fuerint, eo ipso, ecclesiastico subjaceat interdicto: quod interdictum rector observet, mandato superioris non expectato.</p>
                </div>
                <div>
                    <head>Capitulum 31</head>
                    <p>(31) Qualiter ad requisitionem ordinariorum, excommunicati debeant in aliis dioecesibus publicari.</p>
                    <p>Item statuimus, quod ex quo per propriam civitatem et dioecesim, lata per praelatum aliquem excommunicationis, suspensionis, vel interdicti sententia fuerit publicata, et ibidem exigente rebellione ac inobedientium duritia, per x. dies extiterit solemniter et publice aggravata, licitum sit eidem praelato, hujusmodi auctoritate concilii, caeteros episcopos et praelatos requirere ut dictas sententias, quarum tenores et causas declaret in scriptis, in suis districtibus servent et faciant observari, publicent et faciant diebus ad hoc congruentibus publicari.</p>
                    <p>Et praelatus super hoc requisitus obtemperare teneatur.</p>
                </div>
                <div>
                    <head>Capitulum 32</head>
                    <p>(32) Ut nullus in sacris, aut beneficiatus, in curia saeculari ad officia publica nec privata admittatur: et de poenis eorumdem.</p>
                    <p>Ut nullus clericus habens curam animarum, vel in sacris ordinibus constitutus, possit esse de caetero in judiciis sive causis in curia saeculari advocatus, procurator, syndicus, vel actor, pro aliquo laico, nisi in casibus in jure expressis, vel judex etiam, vel baillivus, in exercenda jurisdictione domini temporalis.</p>
                    <p>Quod si monitus, infra mensem non destiterit, extunc, talis si beneficiatus fuerit, beneficiis suis, auctoritate praesentis concilii, quamdiu perstiterit in praemissis, suspendatur: non beneficiatus vero, a liminibus ecclesiae arceatur, quamdiu perstiterit in praemissis.</p>
                </div>
                <div>
                    <head>Capitulum 33</head>
                    <p>(33) Qualiter persona ecclesiastica, dans consilium contra libertatem ecclesiasticam, puniatur.</p>
                    <p>Item, quod quaelibet personae ecclesiasticae, regulares vel beneficiatae, vel in sacris ordinibus constitutae, saecularium forte principum curias et consilia frequentantes, majores vel minores vel mediae, cujuscumque dignitatis, ordinis, conditionis, vel status existant, si scienter contra ecclesiasticam libertatem, in praejudicium alicujus ecclesiae, vel praelati, aut rectoris ecclesiae, consilium vel favorem aut juvamen ecclesiasticae libertati contrarium dederint, darive procuraverint, publice vel occulte, excommunicationis incurrant sententiam ipso facto.</p>
                    <p>Si vero dictam sententiam per annum sustinuerint animo indurato, sint eorum beneficiis ipso facto privati: et si beneficia non obtinent, ab officio sint ad triennium suspensi.</p>
                </div>
                <div>
                    <head>Capitulum 34</head>
                    <p>(34) Ne beneficiatus pro laico contra ecclesiam advocatus existat.</p>
                    <p>Cum ecclesia una sit, unum Deum praedicet atque colat, et omnia quae ipsa ecclesia habet, sit unum patrimonium crucifixi, quilibetque clericus beneficiatus, qui de ipso patrimonio vivit, ipsam non impugnare, immo defendere teneatur: idcirco praesenti constitutione statuimus perpetuo valitura, quod nullus beneficiatus, in aliqua causa quam clericus aliquis contra aliquem laicum ratione sui beneficii habeat, agendo vel defendendo in judicio ecclesiastico, vel etiam saeculari, laico contra clericum, nisi in casibus in quibus permissum est clerico coram saeculari judice postulare, impendat patrocinium in judicio vel extra, publice vel occulte, advocati seu procuratoris officium exercendo.</p>
                    <p>Facientes contrarium, fructibus beneficiorum suorum per annum sint privati: medietate applicanda ordinario, et alia fabricae dictae ecclesiae per ordinarium exigenda.</p>
                </div>
                <div>
                    <head>Capitulum 35</head>
                    <p>(35) Quomodo qui per vim aut metum se absolvi faciunt, alia censura arceantur.</p>
                    <p>Quicumque judices ecclesiasticos ordinarios, delegatos, vel subdelegatos, absolutionis vel relaxationis cujuslibet excommunicationis, suspensionis, vel interdicti sententiarum beneficium impendere vi vel metu compulerint, per locorum ordinarios excommunicati publice nuncientur: et dictum absolutionis vel relaxationis beneficium, denuncietur publice aliquatenus non tenere.</p>
                    <p>Et sic absolutiones vel relaxationes obtinentes, excommunicati vel interdicti denuncientur publice sicut prius.</p>
                    <p>Eadem excommunicationis sententia ligari volumus quoscumque, qui consimili modo bajulos temporalitatis ecclesiae, seu consules, vel quoscumque alios temporales officiales, quoquo modo vexant, ut citius absolutionis beneficium consequantur.</p>
                </div>
                <div>
                    <head>Capitulum 36</head>
                    <p>(36) Ne judices temporales clericos in actionibus coram ipsis respondere compellant, nec de censura, an juste vel injuste sit lata, cognoscant; et de poenis eorumdem.</p>
                    <p>Item, quod nullus dominus temporalis, judex, seu delegatus ejusdem, cujuscumque conditionis, status, aut dignitatis existat, clericum aut personam ecclesiasticam aliquo modo coram se super criminalibus vel personalibus citet vel citari faciat, seu quoquo modo distringat: exceptis causis feudalibus, in casibus a jure concessis.</p>
                    <p>Quod si fecerit, et in hoc perstiterit, et infra VIII. dies se non correxerit, et quod incaute praesumpserit, non relaxaverit: ex tunc excommunicationis sententiam incurrat.</p>
                    <p>Similem poenam excommunicationis, partes, ad quarum instantiam trahuntur, incurrant, ad judicium saeculare advocantes.</p>
                    <p>Item, quod de excommunicationis, suspensionis, vel interdicti sententiis, scilicet an juste latae fuerint vel injuste, vel de aliis causis spiritualibus vel ecclesiasticis, seu ad forum ecclesiasticum de jure vel antiqua consuetudine et observantia spectantibus, se nullatenus intromittant, nec judices ecclesiasticos vel personas super iis recurrentes ad illos in hujusmodi quomodolibet impediant vel perturbent, nec super praedictis dent auxilium, consilium, vel favorem.</p>
                    <p>Alias praedicta excommunicationis sententia sint ligati: et locus ubi contra statutum hujusmodi per supradictos judices, bajulos, consules, officiales, et quemvis alium temporalem, aliquid factum fuerit, ecclesiastico subjaceat interdicto.</p>
                    <p>A qua quidem sententia irretiti, eadem nullatenus absolvantur, nec interdictum relaxetur hujusmodi, nisi satisfactio prius facta fuerit, vel impensa.</p>
                    <p>Et locus ubi contra constitutionem praesentem aliquid fuerit per temporales officiales ordinatum: eo ipso, ecclesiastico sit suppositus interdicto, donec omnia cum effectu fuerint revocata.</p>
                </div>
                <div>
                    <head>Capitulum 37</head>
                    <p>(37) Ne ad publica officia excommunicati publice admittantur.</p>
                    <p>Hujusmodi insuper concilii sacra et perpetuo valitura constitutione sancimus, quod nulli publice excommunicati, in judices, consules, rectores, bailivos, potestates, assessores, vel notarios, aut ad quaevis officia publica, assumantur quomodolibet, nec etiam admittantur.</p>
                    <p>Et si de facto admissi fuerint, sententiae per tales, vel eorum aliquem, et quicumque processus per eos vel eorum auctoritate in judicio vel extra habiti, et munimenta coram ipsis vel per ipsos facta, sint nulla et nulli, ac irrita et irriti eo ipso.</p>
                    <p>Et quicumque, cujuscumque dignitatis, conditionis, aut status existant, si tales excommunicatos ad aliquod hujusmodi officiorum scienter assumpserint, vel assumptos per alios approbaverint vel confirmaverint: similem incurrant excommunicationis sententiam ipso facto.</p>
                </div>
                <div>
                    <head>Capitulum 38</head>
                    <p>(38) Qualiter capti clerici per temporales, curiae ecclesiasticae remitti honeste debeant, et sine ulla innovatione facta in personis captorum.</p>
                    <p>Contra facientes poena hic contenta puniantur.</p>
                    <p>Quia malitiis hominum est occurrendum, [3] nos attendentes quod nonnulli domini temporales, senescalli, vicarii, et alii saecularium curiarum officiales, prout comperimus, manus temerarias ad capiendum clericos passim et indifferenter aliasque personas ecclesiasticas incurialiter, et eo modo quo possunt turpius, ad majorem confusionem ecclesiae, extendere non verentur; quin immo ipsos suis carceribus mancipant, et ibidem nonnunquam eos radi faciunt totaliter vel tonderi, et mutare habitum cogunt, seu etiam permittunt, confingentes tales clericos non fuisse, vel non esse in possessione clericatus, seu quasi, in suarum periculum animarum, et enervationem ecclesiasticae libertatis: prohibemus ne a quocumque talia vel similia de caetero attententur; et talia attentantes, seu facientes, cujuscumque status, gradus, conditionis, vel dignitatis existant; sive sint laici, sive ecclesiasticae personae, saeculares vel etiam regulares, excommunicationis sententiam incurrere volumus ipso facto.</p>
                    <p>Si vero flagrante crimine capi eos contigerit: ipsos, quam citius poterunt, ad curiam ecclesiasticam ducant, et eos restituant sine fraude.</p>
                    <p>Si tamen de nocte tales ceperint, debeant in crastinum, sine retentione rerum suarum, vel laesione personarum, sine requisitione alia reddere eos curiae supradictae; nec eis liceat aliquid a captis hujusmodi dono vel gratia sub colore aliquo extorquere, vel recipere gratis data.</p>
                    <p>Et si in civitate, castris, vel villis, captionem hujusmodi fieri contingat: adducant ipsos, quam citius poterunt, ad ecclesiasticam curiam, vel transmittant sub fida custodia, et expensis ipsius curiae moderatis.</p>
                    <p>Quod si secus egerint, vel in fraudem aliquid super hoc attentaverint: eadem sententia involvantur.</p>
                    <p>Et si clericum detentum de loco ad locum mutaverint: omnia loca illa tamdiu sint et remaneant interdicta, donec clericum captum cum rebus suis dioecesano restituerint, et de injuria irrogata ad arbitrium dioecesani satisfecerint competenter.</p>
                </div>
                <div>
                    <head>Capitulum 39</head>
                    <p>(39) Prorogatio jurisdictionis in invasores et occupatores ecclesiasticorum bonorum, et sententiam exercendo.</p>
                    <p>Cum quanto quis passus injuriam in majori statu existit atrocior injuria judicetur, et ideo sit cautius et uberius providendum: igitur si cui nostrum archiepiscoporum et episcoporum vel ecclesiarum nostrarum, seu nostrorum familiariorum clericorum, in personis vel rebus fuerit injuria vel violentia irrogata, sicut posset quilibet ex nobis archiepiscopis et episcopis et nostris officiariis et vicariis, ac vicem gerentibus et locatenentibus, procedere de jure, consuetudine, vel statuto, contra injuriatores, violatores, et turbatores hujusmodi, si in propria dioecesi facta essent: sic etiam possint, si extra propriam dioecesim et provinciam, duo tamen infra nostras provincias sint commissa, simpliciter, et de plano, et sine strepitu et figura judicii, citare, informationes recipere, inquirere, diffinire, declarare, et omnem jurisdictionem et censuram ecclesiasticam exercere, ad satisfactionem sufficientem et debitam obtinendam.</p>
                    <p>Per haec autem non intendimus, quod ordinario praejudicium generetur, quin etiam ex officio possit procedere ad poenam debitam imponendam, ac etiam ad faciendum satisfieri injuriam passis, si ab eis fuerit requisitus.</p>
                    <p>Et ut praedicta omnia roboris obtineant firmitatem: nos omnes archiepiscopi et episcopi, et procuratores episcoporum absentium, super iis plenam et expressam concedimus facultatem.</p>
                    <p>Nec objici valeat contra tales processus, quod extra territorium jus dixerit sic procedens: quia, quo ad praemissa et quaelibet praemissorum, jurisdictionem nostram et nostrum cujuslibet, vicissim inter nos omnes in nostrorum singulos prorogamus, vices nostras nobis ad invicem, et dictarum provinciarum, civitatum, et dioecesum singulis cujuscumque nostrum officialibus et locatenentibus, praesentibus et futuris in solidum committentes: universisque nostris subditis injungentes, ut in praemissis sic procedenti pareant et intendant.</p>
                    <p>Quod nisi fecerint, possit procedens per censuram ecclesiasticam animadvertere in eosdem.</p>
                    <p>Et nihilo minus, si nos archiepiscopi aut episcopi sic procedentes, requisiti, praetermiserimus suas in hac parte justas requisitiones aliquatenus exaudire, aut id super quo requisiti fuerimus, non curaverimus infra quindecim dies perducere ad effectum: requisitus, eo ipso per unum mensem auctoritate presentis concilii a pontificalibus sit suspensus: statuto hujusmodi per decennium, et post per aliud sequens decennium, nisi interim revocatum fuerit, valituro.</p>
                    <p>Ita tamen, quod per hoc, sic procedenti in aliena civitate vel dioecesi, nullum jus aut jurisdictio in posterum ex longinquitate temporis, vel post statutum proximum terminum, acquiratur.</p>
                </div>
                <div>
                    <head>Capitulum 40</head>
                    <p>(40) Super causis mere spiritualibus, aut de jure vel consuetudine ad forum ecclesiae pertinentibus, quo minus judex ecclesiasticus cognoscat, saecularis judex arceri possit.</p>
                    <p>Cum nonnulli temporale dominum obtinentes, seu saecularis justitiae potestatis gerentes officium, jurisdictionem sanctae matris ecclesiae subvertere vel minuere exquisitis astutiis moliantur: nos eorum malitias ultione canonica reprimere cupientes, approbante praesente concilio statuimus, inhibendo, ne qui in foro ecclesiastico litigantes seu litigare volentes super causis mere ecclesiasticis, sive quae ad forum ecclesiae de antiqua et approbata consuetudine et hactenus observata pertinere noscuntur, ad desistendum compellant, seu alias quoquo modo procurent per ipsorum, vel parentum, consanguineorum, seu rerum eorum, vel personarum hujusmodi captionem, modisve aliis quibuscumque.</p>
                    <p>Si vero contra facere praesumpserint, excommunicationis sententiae, auctoritate praesentis concilii concilii, se noverint subjacere.</p>
                </div>
                <div>
                    <head>Capitulum 41</head>
                    <p>(41) Quod de omnibus contractibus, tam vassallaticis, quam emphiteotecariis, duo fiant publica instrumenta.</p>
                    <p>Statuimus insuper et perpetuo ordinamus, quod de omnibus contractibus, tam vassallaticis quam emphiteotecariis, rerum ecclesiasticarum, infra nostras provincias deinceps duo fiant necessario publica instrumenta per alphabetum divisa: quorum unum penes se habeat dominus ecclesiasticus, et alterum vassallus seu emphiteota.</p>
                </div>
                <div>
                    <head>Capitulum 42</head>
                    <p>(42) Ne apud creditores instrumenta remaneant, post quam eis fuerit satisfactum, poena contra eos imminente.</p>
                    <p>Cum nulla juris patiatur ratio, quod bis idem debitum exigatur: nos volentes materiam exigendi bis idem debitum, et vexationes indebitas, quantum possumus, amputare: statuimus, quod nullus creditor, Christianus vel Judaeus, postquam sibi fuerit integre de debito satisfactum, possit nec debeat instrumentum vel mandamentum soluti jam debiti retinere: nisi forsitan creditor ad aliquam cautelam vellet instrumentum praedictum vel mandamentum in praesentia solventis cancellatum et ruptum penes se conservare: ac etiam apocham, si petatur, teneatur facere de soluto.</p>
                    <p>Creditor autem si, postquam per debitorem soluto debito fuerit requisitus, restituere vel rumpere et cancellare non curaverit instrumentum vel mandamentum praedicta: si Christianus fuerit, eo ipso, auctoritate praesentis concilii, excommunicationis sententiam incurrat ipso facto.</p>
                    <p>Eamdem excommunicationis sententiam incurrere volumus creditores Christianos, qui in animarum suarum detrimentum bis idem debitum in totum vel in partem exigere nituntur.</p>
                    <p>Si vero Judaei fuerint, a participatione fidelium sint exclusi.</p>
                </div>
                <div>
                    <head>Capitulum 43</head>
                    <p>(43) Vassalli ecclesiae, vel emphiteotae, in alium transferendo res vassallaticas, in contractu exprimant qualiter ab ecclesia teneantur.</p>
                    <p>Quod si omittant dicere, poena constitutionis puniantur.</p>
                    <p>Quia quidam suae salutis immemores, tenentes ab ecclesiis castra, villas, domos, terras, nemora, vel prata, seu quasvis possessiones, in emphiteosim, vel sub certo feudo, dominio, senhoria, censu, servitio, pensione, vel praestatione quacumque, plerumque illas et illa vendunt, permutant, vel donant, seu alias ignorante domino distrahunt, nulla de emphiteosi, feudo, dominio, senhoria, censu, servitio, pensione, vel praestatione, quod ab ecclesia teneatur, habita mentione: quinimmo interdum ipsas seu ipsa, tanquam ab omni censu, servitio, et pensione, vel minori parte, seu quovis alio jure ecclesiis debito, liberas, alienant: nos tam saluti talia volentium attentare, quam indemnitati ecclesiarum providere volentes, statuimus, quod quicumque tenens ab ecclesiis nostris, vel aliis personis ecclesiasticis nobis subjectis, castra, villas, domos, possessiones, vel alias res immobiles, seu loca, vel jura, cum ad venditionem, donationem, permutationem, seu quamvis aliam alienationem eorum vel earum duxerit procedendum, de feudo, emphiteosi etiamsi canon vel pensio propterea non solvatur [4] censu, servitio, dominio, vel senhoria, pensione, seu quavis alia praestatione eisdem ecclesiis debitis, etiamsi in alienatione de jure vel consuetudine non sit illius a quo tenentur requirenda scientia vel consensus, plenam et expressam debeant facere mentionem.</p>
                    <p>Alias, si aliquid praedictorum in toto vel in parte ecclesiis debitorum in contractu vel alienatione hujusmodi celaverint, vel scienter omiserint, excommunicationis incurrant sententiam ipso facto.</p>
                    <p>Eamdemque poenam incurrat notarius, qui sine expressione hujusmodi jurium, de contractu scienter vel fraudulenter faciet instrumentum.</p>
                </div>
                <div>
                    <head>Capitulum 44</head>
                    <p>(44) Super juramento praestito a laico, ut ipse et ejus haeredes coram judice ecclesiastico pro ejus observatione valeant conveniri.</p>
                    <p>Si qui laici, principaliter vel fidejussorio nomine, super contractibus, vel alias, juramento corporaliter praestito, vel fide interposita, se obligaverint: ut possint super hujusmodi contractibus coram ecclesiastico judice conveniri, ad cujus forum, ratione juramenti, vel interpositionis fidei, causae et causarum hujusmodi cognitio noscatur sine dubio pertinere.</p>
                    <p>Et idem statuimus de heredibus, et ab eis causam habentibus et habituris, super hac observantia.</p>
                    <p>In contrarium facientes, vel venientes, vel quoad hoc jurisdictionem ecclesiasticam perturbantes, vel forum ecclesiae vel litigantium super hoc impedientes, poenae excommunicationis volumus, auctoritate praesentis concilii, subjacere.</p>
                </div>
                <div>
                    <head>Capitulum 45</head>
                    <p>(45) Quomodo juramentum praestitum moniti servare per judicem ecclesiasticum teneantur: et qualiter contra eos procedendum existat.</p>
                    <p>Statuimus insuper, ut quicumque transgressores juramenti manifeste fuerint deprehensi, ad mandatum nostrum seu suffraganeorum, aut officialium nostrorum, vel eorum alterum, aut judicum sedis apostolicae competentium, prout ad quemlibet talium jurisdictio noscitur pertinere, in ecclesiis eorum publice denuncientur perjuri.</p>
                    <p>Qui si admoniti, satisfacere noluerint: extunc excommunicentur, candelis extinctis, et pulsatis campanis, singulis diebus Dominicis et festivis; denuncientur infames, nec ad testimonium aut ad actus legitimos admittantur, neque in foro poenitentiae, praeterquam in mortis articulo, absolvi valeant, nisi a nobis vel suffraganeis nostris, prout eis subsunt, vel ab illo seu illis qui a nobis seu ipsis super hoc mandatum habuerint speciale.</p>
                    <p>Et nomina talium per rectores in ecclesiis conscribantur.</p>
                    <p>Et hoc statutum frequenter in ecclesiis cathedralibus et parochialibus praecipimus publicari.</p>
                </div>
                <div>
                    <head>Capitulum 46</head>
                    <p>(46) De cappis portandis per canonicos ecclesiarum cathedralium et collegiatarum in Divinis officiis.</p>
                    <p>Statuimus quod abbates, priores, praepositi, decani, et archidiaconi, et alii quicumque in dignitatibus constituti, ac canonici cathedralium vel collegiatarum ecclesiarum saecularium vel regularium, infra ecclesias suas et claustra, ad Divina officia et processiones, a festo omnium sanctorum usque ad sabbatum Paschae, deferant cappas nigras: exceptis diebus, quibus cappis sericis solent uti.</p>
                    <p>Alioquin in choro superiori vel majori non sedeant, nec in processionibus inter cappatos incedant, sed eos praecedere teneantur.</p>
                </div>
                <div>
                    <head>Capitulum 47</head>
                    <p>(47) Quomodo se habeant in vestibus portandis dignitates in ecclesia habentes.</p>
                    <p>Statuimus et statuendo praecipimus, ut omnes et singuli, dignitates et personatus obtinentes nostrarum provinciarum, vestes superiores clausas deferant et honestas: nisi eos contigeret equitare, vel alias justa causa subesset, per quam qualitatem praedictam deberent rationabiliter immutare.</p>
                    <p>Nec capucia deferant botonata, nec beccas longas: et strictas manicas supertunicales tales deferant, quod non possint de inhonestate notari.</p>
                </div>
                <div>
                    <head>Capitulum 48</head>
                    <p>(48) De familiaribus et scutiferis episcoporum in vestibus portandis, quales portare teneantur.</p>
                    <p>Insuper statuimus, et statuendo praecipimus, ut omnes et singuli episcopi, et praelati, et aliae personae ecclesiasticae beneficiatae nostrarum provinciarum, quantum in eis fuerit, faciant, ut nullus familiaris ipsorum, sotulares deferat cum polanis, nec vestes, nimia brevitate notandas, sed in tali et tam convenienti longitudine, quamdiu erunt in eorum servitio, quod de honestate potius commendari valeant, quam de inhonestate reprehendi.</p>
                </div>
                <div>
                    <head>Capitulum 49</head>
                    <p>(49) Ne personae ecclesiasticae temporalem jurisdictionem habentes, malefactores receptent.</p>
                    <p>Cum summum bonum sit in terris justitiam colere, cujus cultus extra sustentationem malefactorum et bannitorum multipliciter impenditur: statuimus sacro concilio approbante, quod nulla persona ecclesiastica sustineat malefactores vel bannitos in locis suis, in quibus justitiam obtinet temporalem.</p>
                    <p>Si vero contra fecerit, arbitrio sui ordinarii puniatur.</p>
                </div>
                <div>
                    <head>Capitulum 50</head>
                    <p>(50) Qualiter canonici in eorum ecclesiis juxta eorum gradum officiare teneantur: et si non faciant, quomodo puniantur.</p>
                    <p>Volentes officium Divini cultus pro viribus ampliare: statuimus, quod quilibet residens intitulatus in ecclesia cathedrali vel collegiata, saeculari vel regulari, habeat in hebdomada sibi assignata officiare ecclesiam in ordine in quo fuerit constitutus: scilicet presbyter Missam dicere, diaconus evangelium, et sic de aliis.</p>
                    <p>Et praedicta habeant executioni mandari per deputandum vel deputatum per eorum superiores, qui ecclesiis praesunt supradictis.</p>
                    <p>Et si in iis dicti inferiores non obedierint praelatis suis, vel illis qui per eos fuerint deputati: per subtractionem praebendae unius septimanae, vel ut praelato suo videbitur, puniatur: alias nihilo minus plus vel minus legitime puniendus, prout pravitas vel inobedientia meruerit delinquentis.</p>
                    <p>Super praedictis vero, conscientiae ordinariorum aut eorum superiorum committitur, quod dispensare valeant, si ipsis ordinariis videbitur faciendum.</p>
                </div>
                <div>
                    <head>Capitulum 51</head>
                    <p>(51) Plena proviso, in quo statu debet succedens in beneficio ecclesiam retinere.</p>
                    <p>Statuimus, quod si contingat quemquam ecclesiam aliquam suam quomodolibet dimittere sine morte, juxta aestimationem legitimam et ejusdem ecclesiae facultates, relinquat ibidem in bonis mobilibus tantum, quod personae necessariae ipsi ecclesiae et domui ejusdem, inde possint vivere usque ad novos fructus, et commode sustentari, et onera eidem ecclesiae interim incumbentia supportare, et animalia aratoria, et ornamenta ecclesiae, et supellectiles consuetas: quodque successor quilibet omnia ornamenta ecclesiastica, et universam domus supellectilem in pannis et aliis, in illo statu conservet, et meliori, si poterit, ac reddere teneatur in quo recipiet ecclesiam supradictam.</p>
                </div>
                <div>
                    <head>Capitulum 52</head>
                    <p>(52) De distributionibus percipiendis quotidianis interessentibus in Divinis.</p>
                    <p>Cum laborantibus in vinea Domini diurnus debeatur denarius, et negligentibus seminare in benedictionibus messis temporalis juste debeat denegari: auctoritate praesentis concilii statuimus et etiam ordinamus, ut nullus canonicus cathedralis seu collegiatae ecclesiae, seu alii clerici perpetui beneficiati in eisdem ecclesiis, cujuscumque dignitatis aut conditionis existant, etiam praetextu alicujus assumpti officii, vel etiam servitii colorati, distributiones quotidianas, quae solis horis canonicis interessentibus dari debent, recipiat, nisi in eisdem horis personaliter intersit, aut occasione dicti officii et pro negotiis capituli utilibus, omni fraude cessante, fuerit personaliter occupatus, seu infirmitate detentus; quacumque donatione, remissione, vel gratia contra haec nullatenus valitura.</p>
                </div>
                <div>
                    <head>Capitulum 53</head>
                    <p>(53) Quomodo et per quem bona ecclesiastica vacantia custodiantur, praelato decedente.</p>
                    <p>Cum non sine gravi peccato, quod suum non est possit aliquis retinere, antiquum canonem: hoc hujusmodi placiti ad memoriam reducentes, sacro approbante concilio statuimus, quod post mortem archiepiscopi, aut episcopi, vel alterius praelati provinciarum nostrarum, vel alicujus earumdem, bona ejus ecclesiastica ad manus aliquorum fide dignorum perveniant, secundum quod in ecclesia defuncti de consuetudine est observatum.</p>
                    <p>Vel si consuetudo cessat, duo eligantur fide digni, si praeerat defunctus collegio vel conventui, aut ab episcopo dioecesano, vel ejus locum tenente, si defunctus collegio vel conventui non praerat, qui bona recipiant supradicta; et infra X. dies, tales administratores, seu procuratores, adhibito tabellione publico, et testibus ad hoc specialiter convocatis, conficiant de omnibus rebus defuncti mobilibus, et immobilibus, et se moventibus inventarium.</p>
                    <p>Et si per negligentiam hoc fuerit omissum, praedicti procuratores ad duplum teneantur.</p>
                    <p>Si vero praedicti administratores, vel aliquis alius, de bonis praedictis aliquid invaserit, vel rapuerit, vel tenuerit fraudulenter; et legitime admonitus, bona sic retenta sine diminutione non restituerit; praesentis auctoritate concilii se noverit excommunicationis sententia innodatum.</p>
                    <p>Admonemus autem archiepiscopos, episcopos, et alios praelatos provinciarum nostrarum, ut in eorum vita, si commode fieri poterit, vel rebus praedictis confici faciant inventarium, et illud cum diligentia observari.</p>
                </div>
                <div>
                    <head>Capitulum 54</head>
                    <p>(54) Poena imposita contra occupatores bonorum ecclesiae sede vacante.</p>
                    <p>Statuimus, ut quaecumque capitula, conventus, collegia, et singulares personae ecclesiarum cathedralium, collegiatarum, saecularium et regularium, vacantia bona ipsarum indebite occupaverint in eorum dispendium et jacturam, eo ipso excommunicationis sententiam incurrant, si singulares personae extiterint.</p>
                    <p>Si autem universitas, tunc ad duplum rerum sublatarum teneatur.</p>
                </div>
                <div>
                    <head>Capitulum 55</head>
                    <p>(55) Quomodo clerici et laici puniantur, qui sede vacante bona ecclesiae saisiri faciunt, aut praesumunt.</p>
                    <p>Hoc consulto prohibemus statuto, ne patroni aut quicumque alii saeculares, ecclesias vacantes occupent, saisiant, seu saisire aut occupare faciant.</p>
                    <p>Quod si contrarium praesumpserint attentare, excommunicationis sententiam ipso facto incurrant, et illa vice eorum filii, et quicumque alii, ad eorum instantias ad obtinendum dictas ecclesias sint inhabiles penitus et indigni.</p>
                    <p>Et si de facto, quod absit, conferantur eisdem: collocatio hujusmodi sic praesumpta, nullius sit penitus momenti, nisi ex antiqua consuetudine et laudabiliter approbata hoc competat eisdem.</p>
                </div>
                <div>
                    <head>Capitulum 56</head>
                    <p>(56) Per quos, administratores ecclesiae vacantis eligantur, et qualiter in administratione se habeant, plene providetur.</p>
                    <p>Ut ii quibus administratio bonorum archiepiscopalis vel episcopalis dignitatis competit sede vacante ex consuetudine vel statuto, vel qui ad hoc per capitulum eliguntur, sciant se solam administrationem et custodiam dictorum bonorum habere: statuimus, ultra remedia jam provisa, quod ille qui administrationem hujusmodi exercebit, ad palatium seu hospitium episcopale, nisi de expresso consensu capituli, se non conferat ad morandum, nec de cartulario, seu archivo, vel alio loco ubi teneantur privilegia, instrumenta, seu regestra, libros, seu alias scripturas abstrahat, nisi ipsis pro dicta administratione indiguerit: et tunc de consensu capituli, et praesentibus duobus vel tribus canonicis per ipsum capitulum deputatis, vel aliquo de principalioribus officialibus vel cappellanis dicti defuncti, una cum duobus vel tribus rectoribus vel vicariis, curatis, vel aliis probis sacerdotibus civitatis vel dioecesis ejusdem: et statim cum ipsis non indiguerit, ea in loco unde abstracta fuerint restituat vel reponat: nec pro ejus expensis aliquid de dictis bonis recipiat vel expendat, nisi ipsum pro negotiis ipsius dignitatis oporteat de consensu capituli et extra suum domicilium proficisci.</p>
                    <p>In quo casu dumtaxat, quamdiu circa expeditionem dictorum negotiorum extiterit, possit moderatas expensas recipere et habere.</p>
                    <p>Et teneatur futuro ipsius ecclesiae praelato de tota dicta administratione, quam citius poterit commode, fidelem reddere rationem.</p>
                    <p>Et quicquid apud ipsum, ratione reddita, repertum fuerit superesse, necnon privilegia, instrumenta, regestra, libros, et scripturas alias, quae, seu quas, de chartulario seu archivo vel alio loco abstraxerit, nisi jam restituerit, ut est dictum, integre et realiter restituat infra mensem.</p>
                    <p>Illi vero qui hactenus privilegia, instrumenta, regestra, libros, et scripturas alias, quae seu quas de dictis chartulario, archivo, vel alio loco abstraxerint, vel penes se retinuerint scienter, aut tunc habuerint, infra duos menses dicto praelato restituant.</p>
                    <p>Alioquin, nisi restitutionem hujusmodi fecerint de praedictis, excommunicationis sententiae se noverint subjacere: statutis et consuetudinibus contrariis non obstantibus quibuscumque.</p>
                    <p>Sane quia frequenter archiepiscopi et episcopi, ex privilegio sedis apostolicae testantur etiam de bonis intuitu ecclesiae acquisitis, vel alias, quantum eis a jure permittitur de bonis suis ordinant vel disponunt: caveat dictus administrator, etiam capitulum diligenter, quod executionem testamenti, vel ordinationem, seu dispositionem factam canonice, non impediant vel perturbent, nec aliquid scienter, malitiose vel dolose occupent vel faciant occupari de bonis praelati defuncti, sed ea libere permittant executoribus testamenti praelati defuncti.</p>
                    <p>Alias, si qua de bonis ipsius praelati defuncti, ut praedicitur, praesumant occupare, vel hactenus praesumpserint, et infra mensem ex quo fuerint requisiti, plenarie non restituerint executoribus supradictis: ipso facto sententiam excommunicationis incurrant: Et quoniam ut plurimum successor praelati defuncti, qui condidit testamentum, petit de bonis defuncti provisionem usque ad novos fructus, ex quo semper sequuntur litigia, et dicta bona in litigiorum anfractibus expenduntur: nos volentes hoc evitare, decernimus, quod si successor archiepiscopi vel episcopi aut cujuslibet praelati collegiatae ecclesiae, vel rectoris, vel vicarii perpetui ecclesiae parochialis, fructibus post mortem praedecessoris sui collectis et postea colligendis contentus esse noluerit, sed provisionem de bonis sui praedecessoris petierit, computentur fideliter omnes fructus, redditus, et proventus dictae dignitatis, vel parochialis ecclesiae, totius anni, quo vacavit, qui annus incipiat in festo B. Joannis Baptistae, et dividantur inter defunctum et successorem, pro rata temporis illius anni, quo quilibet praefuit dictae dignitati vel ecclesiae, et ipsius onera supportavit.</p>
                    <p>Hoc autem extendi nolumus ad alia beneficia, cum eadem obtinentes non habeant tot onera supportare: sed servetur in eis quod est de jure statutum, vel consuetudine approbatum.</p>
                    <p>Hujusmodi vero provisionem ad rectores vel vicarios perpetuos ecclesiarum parochialium extendi non intendimus, in civitatibus, dioecesibus, vel provinciis, ubi aliud de statuto vel rationabili consuetudine est obtentum.</p>
                </div>
                <div>
                    <head>Capitulum 57</head>
                    <p>(57) Bailliviae et scribaniae ad praelatos spectantes, ad voluntatem, non ad vitam, conferantur.</p>
                    <p>Statuimus, quod nullus nostrum archiepiscoporum vel episcoporum, nec praelatus, seu capitulum alicujus ecclesiae cathedralis vel collegiatae, de aliqua provinciarum nostrarum, vel aliqua singularis persona de ipso capitulo, baillivias, scribanias, seu alia officia, ad nos seu dignitates vel beneficia nostra spectantia, possit de caetero alicui personae concedere ad ejus vitam, sed ad beneplacitum dumtaxat concedentis seu concedentium eorumdem.</p>
                </div>
                <div>
                    <head>Capitulum 58</head>
                    <p>(58) Bona ecclesiae quaecumque, ad sigillum cujuscumque domini temporalis minime obligentur.</p>
                    <p>Volentes ecclesiarum indemnitatibus providere: statuimus, quod aliquis praelatus vel clericus beneficiatus, cujuscumque status vel conditionis existat, bona dignitatis vel etiam beneficii sui obligare sub sigillo regis vel alicujus domini temporalis non praesumat.</p>
                    <p>Et si contra faceret, eo ipso excommunicationis sententiae ipsum decernimus subjacere.</p>
                </div>
                <div>
                    <head>Capitulum 59</head>
                    <p>(59) Ne quis bona clericorum in aedem sacram deposita sub banno ponere praesumat.</p>
                    <p>Denunciari praecipimus publice excommunicatos, universos et singulos dominos temporales, judices, et alios quoscumque, qui apud aedes sacras deposita bona ecclesiarum vel ecclesiasticarum personarum, arrestaverint, saisiverint, vel occupaverint, et qui arrestari, saisiri, vel occupari mandaverint, et qui talia occupata, saisita, seu arrestata receperint, et qui in predictis scienter dederint publice vel occulte consilium, auxilium, vel favorem, excommunicatos ex nunc ut ex tunc haberi volumus ipso facto.</p>
                </div>
                <div>
                    <head>Capitulum 60</head>
                    <p>(60) Quomodo et qualiter ordinarii in exequenda ultima voluntate habere se debeant, et quem processum inde habeant exercere.</p>
                    <p>Periculosae negligentiae perversaeque heredum malitiae, defunctorum, et eorumdem ultimarum voluntatum executorum, occurrere cupientes, et ut piae voluntates defunctorum, effectum debitum sortiantur: nos, sacro approbante concilio, statuimus, ut tam nos archiepiscopi et successores nostri, quam venerabiles fratres nostri episcopi provinciarum nostrarum, et cujuslibet eorumdem, et eorum successores, visitationis officium exercendo, et alias quandocumque nobis vel eis videbitur expedire, possimus super executionibus testamentorum, circa relicta ad pias causas inquirere et procedere ex mero et puro officio, absque libelli oblatione et litis contestatione, et absque strepitu et figura judicii, simpliciter et de plano, ipsaque negotia, veritate cognita, decidentes, voluntates ultimas defunctorum executioni debitae demandare: cum nil cautum hominibus debeatur, quam ut extremae voluntatis liber sit stilus, et liberum, quod postea non redit, arbitrium: eademque forma possit servari super usurarum restitutionibus faciendis.</p>
                    <p>Et licet haec fuissent jam a jure permissa: volumus, quod praesens statutum non tantum futura negotia, sed et praeterita, et adhuc pendantia complectatur.</p>
                </div>
                <div>
                    <head>Capitulum 61</head>
                    <p>(61) Praelati in vita vel in morte, ecclesiae cui praefuerint, certam capellam hic relinquant, ad summam designatam.</p>
                    <p>Cum ob honorem Dei et cultus Divini, ecclesiae, maxime cathedrales, pulcris pollere debeant ornamentis, idcirco sacro approbante concilio statuimus, quod quilibet nostrum archiepiscoporum et episcoporum provinciarum nostrarum, in vita sua unam cappellam integram de pulchris pannis et nobilibus, ecclesiae cui praefuerit, vel centum florenos auri pro eadem emenda relinquere teneatur.</p>
                    <p>Et ad hoc sint ejus bona, quaecumque habuerit dicto tempore, obligata.</p>
                </div>
                <div>
                    <head>Capitulum 62</head>
                    <p>(62) Curati in suorum parochianorum voluntatibus ultimis, si commode vacare possint, assistant.</p>
                    <p>Et qualiter notarii in manifestando dictas ultimas voluntates habere se debeant.</p>
                    <p>Et per quem legata incerta et quomodo distribuenda existant.</p>
                    <p>Ne relicta in testamentis vel aliis ultimis voluntatibus, causa emendae, vel ad pias causas eleemosynae, vel restitutionis certae aut incertae, forsitan occultentur: statuimus, ut presbyter parochialis interesse rogetur ordinationi testamenti, si haberi poterit: et quod notarius, qui receperit testamentum aut aliam ultimam voluntatem, infra octo dies a die obitus numerandos, praelato, vel officiali, aut presbytero parochiali, copiam illius articuli, ubi quaevis eleemosyna piis est usibus deputata, vel emenda seu restitutio facienda, sub poena excommunicationis, quam ipso facto, si requisitus reddere negaverit, incurrat, facere fideliter teneatur.</p>
                    <p>Si vero testamentum per suum presbyterum receptum fuerit; quod presbyter, omnium legatorum piorum in dicto testamento factorum copiam clausulae vel clausae seu ordinario, seu ejus officiali, infra praefatum VIII. dierum terminum, sub excommunicationis poena, mittere teneatur.</p>
                    <p>Et ille vel illi cum heredibus vel executoribus testatoris ordinare festinent, quod emendae non occultentur, et eleemosynae sic relictae, vel restitutiones hujusmodi, non pereant ad tempus magnum, vel modicum, aut forte perpetuo.</p>
                    <p>Adjicientes insuper, quo incertae restitutiones nulli per aliquem, praeter dioecesani licentiam, praebeantur; nec distribui praesumantur alibi, quam ubi praelatus duxerit ordinandum, etiamsi contrarium a testatore dictum esset: nisi testator, executoris vel executorum suorum arbitrio faciendam restitutionem et distributionem hujusmodi ordinasset.</p>
                    <p>Quo casu, executores a tempore mortis, ubi tempus restitutionis vel distributionis non esset testamento insertum, alias ab illo expresso tempore computandum, infra sex menses debeant fideliter defuncti exequi voluntatem.</p>
                    <p>Quod si non fecerint: extunc dioecesani restitutiones et distributiones incertas faciant, intentionem defuncti, quantum poterunt, imitantes.</p>
                    <p>Executores autem praedicti, ut magis habeant materiam fideliter exequendi: de distributionibus et de restitutionibus praedictis, dioecesano reddere teneantur rationem.</p>
                    <p>Ad haec autem adjicimus et mandamus, quod presbyteri in synodis venientes, praelato suo vel officiali ejus, in scriptis testatorum et executorum nomina, et quantitatem hujusmodi praesentare.</p>
                    <p>Cum in eo, in quo alicujus interesse rationabiliter tangitur, ejus vocatio debita requiratur: volumus insuper et inhibemus, quod in distributionibus legatorum, quorum divisioni seu executioni habent interesse episcopi de consuetudine vel de jure, vocari debeant episcopi, seu locatenentes ipsorum: quibus equidem non vocatis, nulla praesumatur fieri distributio de legatis.</p>
                    <p>Et si facta fuerit, heredi vel successori, vel illi cui relictum est, nulla ex tali distributione libertas acquiratur.</p>
                </div>
                <div>
                    <head>Capitulum 63</head>
                    <p>(63) Super sepultura inter duas ecclesias orta dissensione, qualem processum ordinarius habet exercere.</p>
                    <p>Si super electione sepulturae alicujus defuncti dubium inter duas ecclesias, vel alias, inter partes oriatur: ad ordinarium vel officialem illius, sub cujus jurisdictione defunctus degebat tempore mortis ejus, protinus recurratur: qui summarie, et absque figura et strepitu judicii, de dubio cognoscat hujusmodi; et antequam corpus defuncti tradatur ecclesiasticae sepulturae, si possit absque onere et scandalo reservari, breviter diffiniat quaestionem praedictam: et quod deinde diffinierit, non obstante appellatione, executioni debitae demandetur.</p>
                    <p>Si vero causae cognitionem, vel propter officialis absentiam, decisionem dicti dubii, differri contingat, et cadaver hujusmodi absque scandalo inhumatum nequeat reservari: si in parochia sua hujusmodi obierit, in eadem; si vero in alia, in ipsa, absque ipsarum partium praejudicio, sub commenda tumuletur, quousque dictum dubium fuerit terminatum.</p>
                    <p>Si qui autem in praemissis contradictores extiterint aut rebelles, recipiendo ipsum corpus, alibi deportando sepeliendum, dando auxilium, consilium, vel favorem: loca, eo ipso, ecclesiastico subjaceant interdicto, a quo nullatenus liberentur, quousque ad cognitionem ordinarii de praemissis satisfactionem fecerint competentem.</p>
                    <p>Necnon praecipimus sub excommunicationis poena, quam contrarium facientes incurrere volumus ipso facto, ut nullus, cujuscumque conditionis aut status existat, dictum funus, antequam cognitum fuerit apud quam ecclesiam tumulari debeat, dictum corpus sic injuriose receptum sequatur, seu concomitare praesumat.</p>
                    <p>Eamdemque sententiam incurrere volumus quemcumque asportantem per se, vel per alium, pannum seu pannos aureos vel sericos, vel tortitia, ad locum funeris sic recepti, ut praefertur.</p>
                    <p>Adjicientes insuper: quod si illi qui ante cognitionem praedictam corpus receperint, asportaverint, seu asportari fecerint, per se vel alium, sive dantes super hoc auxilium, consilium, vel favorem: si fuerint religiosi mendicantes, eo ipso, ab auditione confessionum in omnibus nostris provinciis ac dioecesibus propriis, et publica propositione verbi Dei perpetuo sint exclusi.</p>
                </div>
                <div>
                    <head>Capitulum 64</head>
                    <p>(64) De corporibus defunctorum, eorum ecclesiis praesentandis, si consuetudo habeatur.</p>
                    <p>Ut honor debitus matrici ecclesiae per ejusdem parochianos et subditos observetur, in qua consueverunt caelesti pabulo refici, dum vivebant, et juxta Apostolum sint consolationis socii, qui fuerunt passionum: statuimus, quod quicumque extra parochialem suam ecclesiam elegerit sepulturam, ejus corpus, ante ipsius sepulturam, si in sua parochia vel extra decesserit, vel illud ad ipsam deportari contigerit, matricis ecclesiae solemniter praesentetur, si hoc de consuetudine vel de usu habeatur; et eidem reddatur de funeralibus debitum, prout de jure vel in parochia decedentis est fieri consuetum.</p>
                    <p>Contrarium vero facientium loca, ipso facto, ecclesiastico subjaceant interdicto: et transgressorum nomina per rectores locorum ordinariis intimentur, ut interdicti sententiam observari faciant, et prout justum fuerit, aggraveri.</p>
                </div>
                <div>
                    <head>Capitulum 65</head>
                    <p>(65) Quam portionem curati ecclesiarum habere debeant in deposito funere, quousque alibi in lecta sepultura tumuletur.</p>
                    <p>Desiderabiliter affectantes ut parochiales ecclesiae, quae maternes imitantur affectus, piis in Domino suorum defunctorum parochialibus juribus non fraudentur: declarando statuimus, quod per illos apud quorum ecclesias seu coemeteria defunctos ipsos extra loca obitus transferendos deponi continget, de funeralibus et legatis eisdem parochialibus respondeatur ecclesiis, ac si in ipsis, in quibus corpus est depositum, sepulturam perpetuam elegissent.</p>
                </div>
                <div>
                    <head>Capitulum 66</head>
                    <p>(66) Mandatur ut decretalis Super cathedram penitus observetur.</p>
                    <p>Volentes inter praelatos et rectores ecclesiarum quaestionis et scandali materiam amputare: ut inter eosdem pacis tranquillitas vigeat, et fervor caritatis existat, praecipimus observari constitutionem editam per bo. mem. dominum Bonifacium papam octavum, quae incipit: Super cathedram praeeminentiae pastoralis: innovatam per fe. rec. dominum Clementem papam quintum in concilio Viennensi.</p>
                    <p>Si qui vero religiosi contra dictam constitutionem malitiose venerint, et eidem in omnibus et per omnia non obtemperaverint: eo ipso ab auditione confessionum in omnibus nostris provinciis ac dioecesibus propriis, et publica propositione verbi Dei, perpetuo sint exclusi; donec, satisfactione praehabita, ab altero nostrum archiepiscoporum, in cujus civitate vel dioecesi transgressores dictae constitutionis moram traxerint, vel a suffraganeis, in quorum civitate vel dioecesi transgressiones praedictas fecerint, de consilio tamen sui metropolitani, vel dioecesani, relaxationem super praemissis meruerint obtinere.</p>
                </div>
                <div>
                    <head>Capitulum 67</head>
                    <p>(67) Ne religiosi aut alii praedicent quo minus a solutione decimarum aliquis retrahatur.</p>
                    <p>Praecipimus etiam publicari, quod nulli religiosi, vel alii, in sermonibus suis, confessionibus, aut aliis actibus, de caetero talia praesumant proponere, quae audientium animos a decimarum, vel aliarum rerum, ecclesiis, monasteriis, hospitalibus, seu aliis piis locis debitarum solutione retrahant, vel circa id corrumpant: immo verbo et opere informent eosdem, ut ad solutionem praedictorum prompte voluntatis animo sint attenti.</p>
                    <p>Si autem contrarium fecerint: ab auditione confessionum et publica propositione verbi Dei nostris provinciis perpetuo sint exclusi.</p>
                </div>
                <div>
                    <head>Capitulum 68</head>
                    <p>(68) Cuicumque liberum existit domos aut horrea locare pro decimis recondendis, et eas arrendare libere, et pro arrendatoribus fidejubere, prohibitione dominorum temporalium non obstante, gravi poena contra eos imminente.</p>
                    <p>Cum in nonnullis partibus provinciarum nostrarum, locorum domini temporales ecclesiasticis utilitatibus invidentes, non permittant quod personae ecclesiasticae, quae inibi decimas percipiunt, emant seu alio titulo acquirant et habeant domos, seu horrea, vel cellaria, in quibus decimales redditus congregentur aut conserventur; prohibeant etiam subditis suis, et diversis modis eos trahant, ne dictis personis ecclesiasticis, aut ementibus ab eis, domos, horrea, aut vasa ad hoc locent, commodent, vel concedant: quod quidem facere moliuntur, ut personae praedictae dictos redditus eisdem dominis seu aliis vendere pro minimo compellantur: et arrendare suis hominibus et subjectis et aliis, sub magnis mulctis et minis, fructus ecclesiasticos et reditus et decimas non permittunt, et ne aliquis pro arrendatore fidejussor existat: nos indemnitati ecclesiarum providere volentes, et abusum hujusmodi in Divinae legis offensam praesumptum penitus de ipsis provinciis extirpare, sacro approbante concilio, locorum et provinciarum nostrarum ordinariis precipiendo mandamus, quatenus, locorum domini et rectores, postquam pro parte personarum ecclesiasticarum inde legitime requisiti fuerint, deliquerint in praemissis, vel aliquo praedictorum, sententiam excommunicationis, quam obsequia hujusmodi subtrahentes incurrere praeter juris sententiam volumus, contra ipsos dominos et quoscumque talia facientes, studeant publicare, ac eorum exigente contumacia per censuram ecclesiasticam aggravare.</p>
                    <p>Et si infra octo dies non revocaverint cum effectu, cum damnis inde secutis: locus ubi inhibitiones factae fuerint, subjaceat ecclesiastico interdicto, ipso facto; a quo minime relaxetur, nisi praecedente satisfactione condigna.</p>
                </div>
                <div>
                    <head>Capitulum 69</head>
                    <p>(69) De quibus rebus vera decima exsolvatur, consuetudine quavis non obstante.</p>
                    <p>Cum decimae et primitiae ex ordinatione Divina ecclesiis debeantur: statuendo praecipimus ut possessores terrarum, vinearum, virgultorum, pratorum, aliarumque possessionum cultarum, statim ex eis collectis fructibus, et foetuum animalium quorumcumque, ex quo materno non indigent nutrimento, novem sibi partibus retentis, decimam partem immediate subsequentem integre de praedictis, nullis inde primitus deductis tributis, censibus, expensis, arreragiis, seu servitiis aliis, necnon de omnibus aliis bonis, ecclesiis, quibus debentur, ecclesiastica censura per locorum ordinarios compellantur; contraria consuetudine qualibet, quam tollimus, non obstante: nisi de consuetudine majorem partem ecclesia recipiat, cui per praesentem constitutionem non intendimus derogare.</p>
                    <p>Idem de primitiis praedictorum de jure vel consuetudine debitis praecipimus observari.</p>
                    <p>Si vero aliquid praedictorum fructuum vel foetuum, ad dominos, emptores, servitores, mercenarios, vel quoscumque alios, non decimatorum seu non primitiatorum transierit: ecclesia, seu rector, solutionem decimarum et primitiarum, a quo maluerit eorumdem, poterit vendicare.</p>
                    <p>Uno tamen solvente, alter remaneat liberatus.</p>
                </div>
                <div>
                    <head>Capitulum 70</head>
                    <p>(70) Ut nullus res decimandas abinde extrahat, quousque decimantes fuerint convocati cum effectu.</p>
                    <p>Ex plurimorum, ad quos decimarum perceptio pertinere dignoscitur, et frequenti querela suscepimus, quod nunnulli praediorum possessores, non vocatis nec certificatis iis qui ad colligendas decimas per eos ad quos spectant, extiterunt ordinati, per se fructus dividunt, et pro libito partiuntur, ex quibus insequi possunt fraudes et perditio fructuum.</p>
                    <p>Quibus pro posse obviare volentes, sacro praesenti approbante concilio statuimus, ut nullus, cujuscumque status seu conditionis existat, qui ad praestationem teneatur decimarum fructus, qui sunt recolligi consueti, dividere aut partiri praesumat, seu alias a praedio extrahere in quo creverint dicta blada, vel alibi asportare, nisi certificatis primitus praesentialiter levatoribus decimarum.</p>
                    <p>Et ad hoc per excommunicationis sententiam per locorum ordinarios arceantur: contrario usu, seu consuetudine aut observantia aliqua, non obstantibus.</p>
                </div>
                <div>
                    <head>Capitulum 71</head>
                    <p>(71) Qualiter infideles ad baptismum admittantur.</p>
                    <p>Insuper statuimus, ut cum infideles ad ecclesiam causa percipiendi baptismatis venerint, diebus aliquibus per rectorem ecclesiae conserventur, ut cognoscant utrum in tenebris ambulent, vel in luce.</p>
                    <p>Et si persevaverint in proposito baptizandi, eisdem baptisma ulterius non negetur.</p>
                </div>
                <div>
                    <head>Capitulum 72</head>
                    <p>(72) Quomodo regulares apostatantes puniantur, et etiam dantes eisdem consilium aut favorem.</p>
                    <p>Statuimus, quod monachi vel canonici regulares professi, qui relicto habitu ad saeculum redierint, et voto rationabili sunt adstricti, nisi infra mensem ad claustrum redierint, et votum suum curaverint adimplere, suis beneficiis sint privati, ac apostatae, tanquam excommunicati, ab omnibus evitentur, et excommunicati denuncientur diebus Dominicis et festivis: et moneantur et excommunicentur conversantes cum eisdem, ac dantes eis consilium, auxilium, vel favorem.</p>
                </div>
                <div>
                    <head>Capitulum 73</head>
                    <p>(73) Quomodo exempti, in prioratibus non exemptis delinquentes, per ordinarios puniantur.</p>
                    <p>Religiosi vero et monachi, quibus ne a quoquam interdici, suspendi, vel excommunicari valeant, a sede apostolica est indultum, si ad aliqua loca pia, vel etiam prioratus, ordinariis subjectos, destinati fuerint per superiores suos, ut regant ipsos, vel ut proprii ipsorum locorum ministri seu monachi resideant in eisdem quamdiu morantur in illis, ratione eorumdem locorum seu prioratuum, non solum in praedictis, sed in aliis, possint, si deliquerint, a suis ordinariis puniri, prout justitia suadebit.</p>
                </div>
                <div>
                    <head>Capitulum 74</head>
                    <p>(74) Religiosi mendicantes ad aliam religionem non mendicantem assumpti: prohibetur praelatus pensiones eis assignare; poena praelato eidem imminente.</p>
                    <p>Cum nonnulli mendicantes, ad ordinem non mendicantium transeuntes, ob ambitiones, ad honores, beneficia, vel pensiones libenter appetant se transferri, ut facilius possint praedictorum aliquod obtinere, nolentes in ea vocatione, in qua vocati sunt, juxta dictum Apostoli, permanere: proinde nos speciali constitutione duximus statuendum, quod praedictis quondan mendicantibus in ordine non mendicantium persistentibus pensiones aliquae in pecuniis, bladis, vel rebus aliis quibuscumque, a praelatis ipsorum nullatenus assignentur.</p>
                    <p>Quod si factum in contrarium fuerit, nullum esse decernimus ipso facto.</p>
                    <p>Contrafacientes vero praelati, pensionem aliquam assignando, pensiones praedictas infra annum repetant.</p>
                    <p>Quod si dictas pensiones infra annum cum effectu non duxerint repetendas: extunc episcopi quilibet dictorum praelatorum, pensiones praedictas possint et valeant mensae suae propriae applicare.</p>
                    <p>Praesentem vero constitutionem nedum ad futura extendi volumus, sed ad praeterita et praesentia mandamus.</p>
                </div>
                <div>
                    <head>Capitulum 75</head>
                    <p>(75) Si curati ecclesiarum sustentari de redditibus suarum ecclesiarum non valent, percipientes decimas per ordinarios compellantur, ut abinde sustententur.</p>
                    <p>Provideri praecipimus per locorum ordinarios, quod ubi rectores et vicarii de redditibus suarum ecclesiarum nequeunt commode sustentari, nec alia incumbentia onera supportare, tantum de decimis suarum parochiarum eisdem rectoribus per quoscumque percipientes easdem, tam exemptos quam non exemptos, faciant assignari, quod exinde commode possint sustentari, et episcopalia jura solvere, et alia incumbentia eis onera supportare: ita quod religiosi, exempti et non exempti, de terris et possessionibus per eos acquisitis hactenus, et amodo acquirendis, decimas integre solvant illis ecclesiis, quibus possessiones eaedem et terrae fuerunt primitus decimales.</p>
                    <p>Super iis enim est ipsis ordinariis, nisi de rebus exemptis agatur, jurisdictio attributa.</p>
                </div>
                <div>
                    <head>Capitulum 76</head>
                    <p>(76) Laici qui jus patronatus in ecclesiis parochialibus habere se asserentes, eas tenent occupatas, dimittere easdem teneantur, et per ordinarios ad hoc compellantur.</p>
                    <p>Quia in aliquibus locis provinciarum nostrarum, seu alicujus seu aliquarum ex eis, laici parochiales ecclesias, occasione juris patronatus, quod in eis habere se asserunt, vel alias, detinent occupatas: praesentis auctoritate concilii monemus hujusmodi laicos, ut infra duos menses dictas ecclesias omnino dimittant, per locorum ordinarios seu alios ad quos pertinet, libere disponendas.</p>
                    <p>Alioquin tam illi qui dictas ecclesias detinent, quam qui postea detinere praesumpserint, noverint se excommunicationis sententiae subjacere: non obstante contraria consuetudine aliqua, quae dicenda est potius corruptela.</p>
                    <p>Per hoc tamen nolumus habentibus jus patronatus, quoad illud, in aliquo derogare.</p>
                </div>
                <div>
                    <head>Capitulum 77</head>
                    <p>(77) Ut nullus per saecularis alicujus potentiam ad beneficium ecclesiasticum admittatur.</p>
                    <p>Item statuimus, quod clerici saeculares vel regulares, qui per potentiam vel impressionem cujuscumque saecularis personae se per patronos ad ecclesiastica beneficia procuraverint praesentari, aut ipsa sibi conferri, provideri, vel eligi ad eadem, aut ad hoc litteras, nuncium, vel mandatum impetraverint, aut fecerint impetrari, seu tali praesentationi, collationi, provisioni, vel electioni consenserint, aut eas seu earum aliquam habuerint, excommunicationis sententiam eo ipso se noverint incurrisse.</p>
                </div>
                <div>
                    <head>Capitulum 78</head>
                    <p>(78) Ad Divina celebranda praesentatus non admittatur, nisi ordinarii licentia petita et obtenta.</p>
                    <p>Statuimus insuper quod nullus clericus praesentatus vel institutus in parochiali ecclesia de aliqua dictarum provinciarum a clerico vel laico, in eadem administrare praesumat, donec a dioecesano episcopo curam in eadem ecclesia receperit animarum: quacumque contraria consuetudine non obstante, quae potius dicitur corruptela.</p>
                    <p>Quicumque autem contrarium fecerit: ipso facto, jure quod habet vel habere credit in ipsa ecclesia, sit privatus ea vice: potestate data dioecesano removendi institutum seu etiam praesentatum.</p>
                    <p>Nihilo minus statuentes quod institutus et confirmatus per episcopum, nullo casu valeat ab alio quam ab episcopo removeri.</p>
                </div>
                <div>
                    <head>Capitulum 79</head>
                    <p>(79) De contributione expensarum inter beneficiatos fienda pro legatione ordinariorum, aut pro litigio subsecuto.</p>
                    <p>Item statuimus, quod si archiepiscopus, vel episcopus, vel aliquis rector alicujus ecclesiae, civitatis, vel dioecesis alicujus provinciae, expensas necessarias fecerit in legationibus et nunciis sedis apostolicae: expensae illae solvantur de communi distributione ecclesiarum civitatis et dioecesis, infra quas dictae expensae fuerunt factae.</p>
                    <p>Et istae expensae solvantur semel in anno.</p>
                    <p>Et in una vel duabus synodis colligantur: nisi per sedem apostolicam, quae ecclesiae solvere debeant, fuerit ordinatum.</p>
                </div>
                <div>
                    <head>Capitulum 80</head>
                    <p>(80) Pro juribus ecclesiarum pauperum per clerum ejus dioecesis contributio fiat.</p>
                    <p>Quoniam frequenter, propter paupertates ecclesiarum et personarum ecclesiasticarum, multa insurgunt incommoda ecclesiis et personis ecclesiasticis, sive in agendo, sive defendendo non valentibus prosequi jura sua: sacro approbante concilio statuimus, quod ad arbitrium dioecesani vel officialis sui, de communi contributione expensarum et sumptuum totius dioecesis, in quo casus sive necessitas hujusmodi evenerit, in prosecutionibus juris sui ecclesiastici provideatur eisdem, et officiales sint eis favorabiles in justitia exhibenda.</p>
                </div>
                <div>
                    <head>Capitulum 81</head>
                    <p>(81) Licitum sit presbytero celebrare volenti, cuicumque presbytero confiteri, si proprii confessoris praesentia non assistat.</p>
                    <p>Ut Missae cum puritate conscientiae celebrentur, et ne propter defectum confessoris eas omitti contingat: indulgemus, quod quilibet presbyter, volens Missam celebrare, licite possit cuilibet presbytero idoneo sua confiteri peccata, et absolutionis beneficium recipere ab eodem.</p>
                </div>
                <div>
                    <head>Capitulum 82</head>
                    <p>(82) Ne sacerdos celebrare praesumat cum suo filio illegitime procreato.</p>
                    <p>Item statuimus et etiam ordinamus, quod presbyter cum proprio filio spurio Missam non audeat celebrare; nec ipse vel alius calices, vestimenta, vel paramenta, aliaque quae Divino cultui sunt deputata, Judaeo vendere, vel pignorare, vel aptanda seu reficienda tradere, quacumque ex causa praesumat.</p>
                </div>
                <div>
                    <head>Capitulum 83</head>
                    <p>(83) Clericus cum superpellicio indutus, sacerdoti celebranti deserviat in obsequio Divinorum.</p>
                    <p>Statuimus praecipiendo quod rectores ecclesiarum Missas in suis ecclesiis celebrantes, saltem unum clericum superpellicio indutum, qui sibi ministret in obsequio Divinorum, necessario habere teneantur.</p>
                </div>
                <div>
                    <head>Capitulum 84</head>
                    <p>(84) Parochiani utriusque sexus Dominicis diebus et festis integras debeant audire Missas.</p>
                    <p>Ut honor debitus parochialibus ecclesiis observetur, et animarum periculis obvietur, salubriter duximus statuendum; quod parochiani diebus Dominicis et festivis ad suam parochialem ecclesiam veniant, Missas integras audituri.</p>
                    <p>Et si per duos Dominicos dies continuos Missas in dictis ecclesiis, legitima causa cessante, non audiverint: extunc habeant parochiales presbyteri commonere non venientes, se revelaturos in ecclesiis nominatos, postea excommunicandos.</p>
                </div>
                <div>
                    <head>Capitulum 85</head>
                    <p>(85) Qualiter eucharistia et chrisma diligenter custodiantur, et qualiter renoventur: et de poena in contrarium facientes.</p>
                    <p>Omnes ministros ecclesiarumque rectores provinciarum nostrarum exhortamur in Domino, eis nihilo minus in virtute sanctae obedientiae injungendo, ut in cunctis ecclesiis sibi commissis eucharistia et chrisma sub clavibus fideliter conserventur, ne inde possint sortilegia exerceri; et quod ipsa non exponant supellectilibus, vasis, archis propriis, aut aliorum; et ad habendum calices argenteos studeant, et vasa ministerii, vestimenta, pallas altaris; necnon et ipsa corporalia tam nitida et munda teneant, ne alicui sint horrori, et ut potius Dei basilicae quam domus laicae videantur.</p>
                    <p>Minus enim videtur absurdum in sacris sordes negligere, quae non decent et in profanis.</p>
                    <p>Si autem propter ingruentem necessitatem aliqua vasa vel supellectilia in ecclesiis conservanda poni contigerit, necessitate cessante ab ecclesiis ea expellantur.</p>
                    <p>Transgressores praedictorum, ordinariorum arbitrio puniantur.</p>
                    <p>Item huic constitutioni adjiciendo statuimus, quod praefati presbyteri et rectores circa renovationem Eucharistiae taliter se exhibeant diligentes, quod de xv. in xv. diebus habeant dictam Eucharistiam ad longius renovare, ne ex negligentia hujusmodi mandati nostri scandala sequi possint.</p>
                    <p>Inobedientes vero per suos ordinarios poena condigna volumus castigari.</p>
                </div>
                <div>
                    <head>Capitulum 86</head>
                    <p>(86) Quomodo fontes baptismales custodiantur, et claudantur: et ad quem clausura fienda eorumdem pertinere dinoscatur.</p>
                    <p>Cum non deceat sacramentalia illa, per que spiritualium munditiarum consequimur puritatem, materialium sordium contagionibus inquinari: statuimus, ut singuli parochialium ecclesiarum rectores, in quibus fontes hujusmodi sunt fundati, eos sic claudi clavibus faciant, et clausos teneri, quod nullus ad illos sordibus patere possit accessus, ne temeraria manus ad immundam contrectationem extendere se valeat commode.</p>
                    <p>Et ut per hujusmodi statuti observantiam, illius quod inibi percipitur crescat reverentia sacramenti: viginti quinque solidorum Turonensium poena seu mulcta puniri volumus quoslibet hoc agere contemnentes, et quod hujusmodi pecunia in opus ecclesiae, vel in alios pios usus ad dioecesani loci arbitrium convertatur.</p>
                    <p>Intentionis tamen nostrae non existit, quod dictus rector cooperturam seu clausuram dictorum fontium suis sumptibus facere teneatur, nisi consuetudo in contrarium hoc haberet.</p>
                    <p>Quam quidem consuetudinem volumus observari.</p>
                </div>
                <div>
                    <head>Capitulum 87</head>
                    <p>(87) De indulgentiis concessis corpus Christi associantibus, cum infirmo asportatur.</p>
                    <p>Si propter Christum sanctis ejus reverentia impendi praecipitur: quanto magis colendum est veneratione praecipua sacratissimum corpus ejus, qui sanctos sanctificat, ac caput est sanctorum omnium et corona.</p>
                    <p>Hoc utique corpus, quod ipse solus pro nostra reconciliatione in ara crucis hostiam obtulit Deo Patri, quotidie in ecclesiasticis aris, pro vivis et mortuis in illius passionis memoriam immolatur.</p>
                    <p>Statuimus igitur et inhibemus, quatenus omnes et singuli priores, rectores, atque vicarii ecclesiarum, nostrarum provinciarum, civitatum, et dioecesum, parochianos suos, presertim in Missarum solemniis, inducere studeant, ut hujusmodi sanctissimo corpori, cum per presbyterum defertur infirmo in viaticum ministrandum, reverenter assurgant, illudque devote sequantur, ac cum luminarium adhibitione honorent.</p>
                    <p>Et ut ad hoc alliciantur vehementius spiritualium stipendiis praemiorum: omnibus qui corpus ipsum sequentur sine lumine, diurno tempore, vel nocturno, x. dies; omnibus vero, cum luminaribus dictum sacratissimum corpus sequentibus, vel luminaria mittentibus, de die, xx. de nocte vero, xxx. dierum indulgentiam de injunctis eis poenitentiis, dummodo vere poenitentes et confessi infra xv. dies existant, misericorditer relaxamus.</p>
                </div>
                <div>
                    <head>Capitulum 88</head>
                    <p>(88) Qualiter novae reliquiae venerentur, et antiquae extra vasa minime ostendantur.</p>
                    <p>Ut sanctorum reliquiae in majori habeantur honore, ac ne Christianorum simplicitas variis decipiatur figmentis, sicut occasione quaestus in plerisque locis fieri consuevit: observari praecipimus, ut antiquae reliquiae amodo extra capsas vel vasa nullatenus ostendantur, nec exponantur venales.</p>
                    <p>Inventas autem de novo nemo venerari praesumat, nisi a Romana ecclesia fuerint approbatae.</p>
                    <p>Nec quaestori alicui permittatur portare reliquias, crucem, vel capsas, nec publice in ecclesia praedicare ultra suarum continentiam litterarum, propter falsa quae quandoque interserunt, nisi de ordinariorum licentia speciali.</p>
                    <p>Et si contra praesumptum extiterit ab ipsis, debite puniantur.</p>
                </div>
                <div>
                    <head>Capitulum 89</head>
                    <p>(89) In diebus jejunii vel abstinentiae, carnes non comedantur: poena contra facientes imminente.</p>
                    <p>Gulositatis excessum debito moderamine reprimere cupientes: sacro approbante concilio prohibemus districtius, sub poena excommunicationis et maledictionis aeternae, ne aliquis, cujuscumque status vel conditionis existat, in diebus jejuniorum per ecclesiam indictorum, et praecipue in Quadragesima, carnes comedat, nisi necessitate cogente.</p>
                    <p>Confessores autem religiosi, si exempti non sint, vel saeculares, si praeterquam in casu necessitatis alicui licentiam dederint vescendi carnibus diebus praedictis, sententiam eamdem incurrant, graviori coertione per suos ordinarios, si eis videbitur, castigandi.</p>
                </div>
                <div>
                    <head>Capitulum 90</head>
                    <p>(90) Diebus sabbatinis ab esu carnium abstineant clerici, nisi in necessitatibus, aut in die a jure exceptato.</p>
                    <p>Cum, sacra Scriptura testante, plura recipientes a Domino, versa vice ad plura reddenda ex gratitudinis debito teneantur; cumque deceat ecclesiasticos viros, praesertim sacris insignitos ordinibus, aut beneficia ecclesiastica obtinentes, in domo Domini, in cujus sortem adscripti sunt in modo vivendi laicos excellere, ut laici eorum exemplo proficiant, non autem ex ipsorum corruptis moribus deformentur: statuimus, quod clerici beneficiati, aut in sacris ordinibus constituti, exnunc singulis diebus sabbati, ob reverentiam B. Mariae Virginis gloriosae, a carnium esu abstineant; nisi ex causa necessitatis, super qua comedentium conscientiae relinquatur vel nisi ea die festum Natalis occurrat.</p>
                    <p>Statuti vero hujusmodi transgressores, pro quolibet die sabbati quo fecerint contra illud, per unum mensem ipso facto ab ingressu ecclesiae sint suspensi.</p>
                </div>
                <div>
                    <head>Capitulum 91</head>
                    <p>(91) Omnes utriusque sexus parochiani ecclesiarum moneri debent, ut ecclesias aedificent, aut reparent: et qualiter in ecclesiis ruralibus, diebus Dominicis, ibidem celebretur; et qui eleemosynas dederint, indulgentias consequantur hic expressas.</p>
                    <p>Cum praesens et visibilis ecclesia militans, triumphanti caelesti civitati Hierusalem non immerito comparetur, et locum ubi sacratissimum corpus Domini nostri Jesu Christi conficitur et servatur, et nostrae reconciliationis ad Dominum instrumenta, videlicet sacramenta ecclesiastica, ministrantur, pro offensis et culpis populi recurrentis ad supplicandum Divinae majestati specialiter deputatum, in quo et delictorum venia confidentius impetratur, inter caetera, firmo fundamento ac expletis aedificiis communiri deceat, ut Deo gratus existat, inspicientibus et ingredientibus sit devotus et placidus, et confidentius alliciat, reficiat, et informet: sacro approbante concilio statuimus, ut episcopi, abbates, praelati, rectores ecclesiarum, et religiosi quicumque provinciarum nostrarum, in suis admonitionibus, praedicationibus, confessionibus, et alias ubicumque, quantumque commode poterunt, clericos, plebes, et populos inducant attentius, et informent, quod cum ecclesiae ordinariis subjectae, constructione, reparatione, emendatione, et ornamentis ecclesiasticis indiguerint, ad praedicta facienda et habenda, de bonis sibi a Deo collatis contribuant et eleemosynas conferant competentes.</p>
                    <p>Ordinarii autem locorum provideant, quod ecclesiae rurales quae eis subsunt, taliter reparentur, quod in eisdem in diebus festivitatum sanctorum vel sanctarum, quorum vel quarum sunt vocabulo insignitae, et etiam aliis diebus Dominicis et festivis, prout est fieri consuetum, decenter valeant Missae celebrari, rectores, parochianos, et subditos eorumdem, ad praemissa omnia, si necesse fuerit, compellendo; constituentes nihilo minus dicti rectores aliquos parochianos, illarum collectarum operarios et executores, qui ad praemissa complenda sint fideles, solliciti, et attenti.</p>
                    <p>Ut autem omnes et singuli ad praemissa promptius et facilius inclinentur, omnibus vere poenitentibus et confessis, tam qui praedictas pias eleemosynas et caritativa subsidia erogaverint, quam religiosis et aliis, qui alios ad haec facienda induxerint, xx. dies de injunctis eisdem poenitentiis, de omnipotentis Dei confisi clementia, misericorditer relaxamus.</p>
                    <p>Suffraganei vero provinciarum nostrarum in suis dioecesibus concedant etiam alios xx. dies, vel plus vel minus, prout eis videbitur faciendum.</p>
                </div>
                <div>
                    <head>Capitulum 92</head>
                    <p>(92) Exempti oratoria non erigant sine licentia ordinariorum petita et obtenta.</p>
                    <p>Observari praecipimus ut ordinarii in suis dioecesibus, religiosis exemptis non permittant construere oratoria seu cappellas in locis non exemptis, sine ipsorum ordinariorum licentia speciali: nec in ipsis constructis dicti exempti celebrent vel faciant celebrari Divina, neque tempore interdicti in locis etiam exemptis, nisi prout eis a jure vel speciali privilegio est concessum: ac si contra, per episcopos compescantur.</p>
                    <p>Et si conservatores ipsorum exemptorum propter hoc in Ordinarios aliquas sententias tulerint: tanquam a jure revocatae nullatenus observentur.</p>
                </div>
                <div>
                    <head>Capitulum 93</head>
                    <p>(93) De poena eorum, qui ab immunitate ecclesiarum, vel a domibus episcoporum, ad easdem confugientes abstrahunt, mutilant, aut vulnerant, aut impediunt quo minus libere exire possint.</p>
                    <p>Insuper statuimus, quod quicumque eum seu eos qui confugerint ad ecclesiarum, vel archiepiscopalium seu episcopalium domorum tutelam, ibidem vulneraverint, mutilaverint, interfecerint, et victualia eis subtraxerint, vel ne habere aut dari eis valeant impediverint per se, vel alium, seu alios; aut custodes, ne exinde exire possint, quoquo modo posuerint, incenderit, seu inde eos extraxerint violenter, praeterquam in casibus a canonibus permissis, per ordinarios antea declaratis, et extractos vulnerare, seu mutilare, aut eis ultimum inferre supplicium praesumpserint, aut quicumque praedicta aut aliquid praedictorum fieri praeceperit, aut procuraverit, seu consilium vel opem adhibendo hujusmodi sceleribus perpetrandis, deliquerit, excommunicationis sententiae subjaceat ipso facto.</p>
                    <p>Adjicimus insuper statuendo, quod quicumque de caetero culpabiles quoquo modo inventi fuerint in praemissis, vel aliquo praemissorum, quousque plene satisfecerint ecclesiis violatis, et illis quorum interest, Christiana careant sepultura, etiamsi in articulo mortis ab excommunicationis sententia super praedictis a quoquam fuerint absoluti.</p>
                    <p>Et loca, ubi talia perpetrata fuerint, subjaceant ecclesiastico interdicto, donec competens praestita fuerit emenda.</p>
                </div>
                <div>
                    <head>Capitulum 94</head>
                    <p>(94) Qualiter clericus, clericum in judicio saeculari convocans, puniatur.</p>
                    <p>Insuper statuimus, quod quicumque clericus vel religiosus, cujuscumque ordinis, conditionis aut status existat, qui clericum vel religiosum super actione personali, vel super crimine, in judicium evocari vel citari fecerit coram judice saeculari, scienter, vel malitiose, sententiae excommunicationis subjaceat ipso facto: et vocato sic citato, ei de interesse satisfacere teneatur.</p>
                </div>
                <div>
                    <head>Capitulum 95</head>
                    <p>(95) Qualiter temporales domini puniantur, qui subditis eorum prohibent, ne victualia aut necessaria clericis ministrentur.</p>
                    <p>Statuimus insuper, quod quicumque temporale dominium obtinentes, interdixerint subditis suis, ne praelatis, aut clericis, aut personis ecclesiasticis quidquam vendant, aut ab eis vel gentibus suis emant aliquid, neque ipsis bladum molant, coquant panem, aut alia obsequia exhibeant, cum talia fieri praesumantur in derogationem ecclesiasticae libertatis, denuncientur et publicentur ipso facto excommunicationis vinculo innodati.</p>
                    <p>Si autem communitas vel universitas quorumcumque locorum, contra praedictas personas quoquo modo in praedictis deliquerint: tamdiu eo ipso subjaceant ecclesiastico interdicto, quousque per eos fuerit plenarie satisfactum.</p>
                    <p>Circa hoc autem, constitutionem felicis memoriae domini Alexandri papae IV praecipimus observari.</p>
                </div>
                <div>
                    <head>Capitulum 96</head>
                    <p>(96) Contra libertatem ecclesiasticam quovis modo acquisitam facientes, et personis ecclesiasticis et eorum bonis onera imponentes, submissionemque facere coacte procurantes, poena hic statuta puniantur.</p>
                    <p>Ad evitandum periculum animarum, et ecclesiarum indemnitatibus provinciarum nostrarum et cujuslibet earumdem providendum: omnes et singulos utriusque sexus, cujuscumque dignitatis, conditionis, aut status existant, qui contra ecclesiae libertates, immunitates, jura, jurisdictionem, et privilegia ejusdem, sive consistant in spiritualibus, sive in temporalibus, modis quibuscumque acquisita, vel contra laudabiles consuetudines erga ipsas ecclesias pia devotione fidelium introductas venire nituntur, ipsa, vel eorum aliquid, per se vel alium, usurpando, occupando, infringendo, aut ipsas ecclesiis et personis ecclesiasticis onera praesertim gravia imponendo, aut contra premissa vel aliquod eorumdem, statutum, ordinationes, pacta, promissiones inter se, clam vel palam, directe vel indirecte, vel faciendo super consiliis, auxiliis, expensis, sumptuum contributione, vel alias quoquo modo ad invicem factis vel faciendis, perpetuo vel ad tempus, necnon et omnes et singulos, cujuscumque dignitatis, conditionis, aut status existant, qui praelatos, ecclesias, monasteria, capitula, collegia, vel conventus, seu alias personas ecclesiasticas, ad submissiones sibi faciendas bonorum mobilium seu jurium ipsarum ecclesiarum, hactenus compulerint, quocumque quaesito colore seu modo, seu alias quomodolibet, nisi, infra duos menses a tempore publicationis constitutionis hujusmodi numerandos, praedicta revocaverint cum effectu, et de praedictis satisfecerint ecclesiis competenter, et ipsa jura in pristina reduxerint libertate, vel de caetero personas ecclesiasticas ad hujusmodi submissiones, ut praemittitur, faciendas coegerint; et quoscumque dantes in praedictis, vel aliquo praedictorum, consilium, auxilium, vel favorem: singulares videlicet personas, excommunicationis; collegia vero et universitates, interdicti sententiis, ipso facto decernimus subjacere.</p>
                    <p>Praelati vero, religiosi, clerici, et personae ecclesiasticae, qui vel quae praesentem constitutionem, et alia jura super hoc edita, non servaverint, poenas supra inflictas a juribus ipso facto noverint incurrisse.</p>
                    <p>Praesentem autem constitutionem, per dioecesanos in suis synodis semel, et per rectores ecclesiarum in suis ecclesiis quolibet anno praecipimus publicari.</p>
                </div>
                <div>
                    <head>Capitulum 97</head>
                    <p>(97) Personae ecclesiasticae blada et bona sua portare ubi volunt possint, statuto laicorum non obstante, poena statuentibus imminente.</p>
                    <p>Item cum statuta saecularium ecclesias aut personas ecclesiasticas non astringant: statuimus ut saeculares, cujuscumque dignitatis, conditionis, aut status existant, qui praetextu statuti contra juris formam vel alias quovis modo editi, ne bladum, vinum, et quaecumque alia bona ex fructibus, redditibus, seu obventionibus ecclesiasticorum provenientia, extrahantur de terra, castro, villa, vel quod certio pretio vendantur, clericos vel ecclesiasticas personas astringere, aut super angariis, aut perangariis, aut aliis quibuscumque cum nec in eis, nec in eorum bonis aliquam habeant potestatem [5] coarctare seu impedire quoquo modo, directe, vel indirecte, praesumpserint, excommunicationi subjaceant ipso facto: et locus ubi hoc per dominum loci, vel universitatem ejus, aut eorum conniventia vel permissu, attentatum fuerit, ecclesiastico subjaceat interdicto: nisi moniti, infra mensem emandaverint, et de perpetratis satisfactionem exhibere studuerint competentem.</p>
                </div>
                <div>
                    <head>Capitulum 98</head>
                    <p>(98) Ne personis ecclesiasticis per temporales justitia denegetur: alias censura ecclesiastica puniantur.</p>
                    <p>Statuimus, ut nulli temporale dominium vel jurisdictionem aliquam obtinentes, vel etiam exercentes, voce, praeconio, vel aliter, prohibeant ne clericis vel personis ecclesiasticis redditus vel alia eis debita minime exsolvantur, aut justitiam eisdem clericis et personis de suis debitoribus seu malefactoribus facere denegent, vel mandent denegari, vel eosdem clericos seu personas ecclesiasticas banniant, seu banniri mandent.</p>
                    <p>Contrarium vero facientes excommunicationis sententiam incurrere volumus ipso facto, postquam constiterit de praemissis.</p>
                    <p>Eamdem sententiam incurrere volumus dantes in praemissis consilium, auxilium, vel favorem: praecipientes, tales per locorum ordinarios, quousque de injuria et damno satisfecerint competenter, excommunicatos publice nunciari.</p>
                </div>
                <div>
                    <head>Capitulum 99</head>
                    <p>(99) Bona personarum ecclesiasticarum, quae ab ipsis tenentur, ad collectas per laicos imponendas per eos minime quovis modo compellantur.</p>
                    <p>Ad aeternam rei memoriam.</p>
                    <p>Quoniam frequenter contingit, quod nonnulli judices saeculares, consules, jurisdictionem exercentes, potestates, bajuli, ac domini temporales, cognoscere quod ecclesiae, clerici, ac personae ecclesiasticae, pro terris, domibus, et possessionibus quas tenent, in talliis et collectis ac exactionibus laicorum solvere et contribuere teneantur, indebite et injuste, et contra canonicas sanctiones; ipsasque ecclesias, clericos, aut personas ecclesiasticas talliare, ac pro hujusmodi talliis, collectis, ac exactionibus compellere, et contra easdem ecclesias, clericos, aut personas ecclesiasticas, executionem et compulsionem facere temere, violenter, et injuste, et contra libertatem ecclesiasticam moliuntur, de facto saepissime, tam bona mobilia quam immobilia ecclesiarum et personarum ecclesiasticarum occupando, vendendo, distrahendo, et alias multipliciter occasione praemissorum molestando: idcirco praemissa omnia et singula fuisse et esse temeraria, violenta, injusta, et iniqua, et contra libertatem ecclesiasticam attenta, decernimus, et declaramus: statuentes et ordinantes, quod talia attentantes, et in iis dantes auxilium, consilium opem, operam, juvamen, vel favorem, palam et publice, vel occulte, ipso facto sententiam excommunicationis [6] incurrant.</p>
                    <p>Civitates vero, villas, castra, et alia quaecumque loca, in quibus premissa facta fuerint seu commissa, seu aliquid praedictorum attentatum, ecclesiastico supponimus interdicto, donec de offensa Deo et suae ecclesiae et parti laesae integraliter et sine fraude fuerit satisfactum.</p>
                </div>
                <div>
                    <head>Capitulum 100</head>
                    <p>(100) Hospitalibus, pro eorum bonis pauperibus deputatis, quod aliqua indictio seu quaesta minime imponatur.</p>
                    <p>Item, quod domini saeculares, vel quicumque alii, cujuscumque gradus dignitatis, seu conditionis existant, hospitalia usibus deputata pauperum, occasione cavalcatarum, talliarum, quaestarum, nec aliarum illicitarum exactionum, quocumque nomine appellentur, nec onerare nec molestare praesumant.</p>
                    <p>Alioquin, si desistere et emendam praestare noluerint, vel si de caetero contra fecerint, ipso facto sententiam excommunicationis incurrant.</p>
                </div>
                <div>
                    <head>Capitulum 101</head>
                    <p>(101) Dominis temporalibus poena infligitur, prohibentibus ne decimae exsolvantur.</p>
                    <p>Item, quod domini temporales, baillivi, seu officiales, et locorum consules, et alii hoc procurantes, clericos et ecclesiarum rectores non impediant, quo minus decimae ipsis, prout ad eos pertinet, per parochianos suos reddantur fideliter et solvantur: nec eisdem parochianis inhibeant quod non solvant.</p>
                    <p>Alioquin, si contra fecerint, excommunicationis sententiam eo ipso incurrant: a qua minime absolvantur, nisi prius satisfacto parti laesae de damno et interesse.</p>
                </div>
                <div>
                    <head>Capitulum 102</head>
                    <p>(102) Ut officiales dominorum episcoporum, et eorum locatenentes, ab omni injuria praeserventur.</p>
                    <p>Ut illos, quod Dei timor a malo non revocat, saltem coerceat severitas disciplinae: praesenti concilio duximus statuendum, quod si persona, cujuscumque conditionis, status, seu ordinis existat, infra domos archiepiscopales vel episcopales nostrarum civitatum, dioecesum, ac provinciarum, vel alibi ubicumque per nos, vel suffraganeos nostros, aut eorum officiales, et loca eorum tenentes, seu nostrum vel eorum aliquem, aut aliquos, causae judicialiter audientur, aliquem facto graviter vituperaverit, seu ei injuriam irrogaverit, incurrat excommunicationis sententiam ipso facto, et alias puniatur prout aequitas suadebit.</p>
                </div>
                <div>
                    <head>Capitulum 103</head>
                    <p>(103) Non valet statutum laicorum ne decimae exsolvantur, aut in ecclesia non offeratur, aut in ultima voluntate aliquid relinquatur.</p>
                    <p>Hac perpetua constitutione statuimus, quod laici, cujuscumque gradus, conditionis, vel dignitatis existant, vel universitas statuentes vel ordinantes in se, vel inter se, vel praeconizare facientes, vel subditis suis mandantes, quod non praestent decimas ecclesiis, vel non offerant, vel in ultimis suis voluntatibus quidquam non relinquant eis, vel rectoribus earumdem, vel quod laudabiles consuetudines ecclesiae in spiritualibus infringant, aut aliud aequipollens, directe vel indirecte, tacite vel expresse, quomodolibet injungente, ipso facto excommunicationis sententiam incurrant: a qua, antequam emenda competens praestita fuerit, minime absolvantur.</p>
                    <p>Universitas autem ecclesiastico subjaceat interdicto.</p>
                </div>
                <div>
                    <head>Capitulum 104</head>
                    <p>(104) Qui nuncios curiarum ecclesiasticarum impediunt quo minus libere curiae mandata exequantur, gravissime puniantur.</p>
                    <p>Cum justitiae jus suum cuilibet tribuenti, et ministris ipsius, ac rei publicae plurimum detrahatur, si processus ipsorum ministrorum, iniquorum contingat machinationibus impediri: nos volentes talium, justitiae cultum impedire nitentium, ausus temerarios timore disciplinae ecclesiasticae cohibere, provisione praesentis concilii duximus statuendum, quod si quis, cujuscumque conditionis aut status existat, delegatos, subdelegatos, commissarios, nuncios, aut executores nostros, aut suffraganeorum nostrorum, officialium, vicariorum, seu eorum locatenentium, seu vicemgerentium, aut litteras et alias scripturas judiciales, nostras, vel suffraganeorum, vicariorum, et officialium praedictorum, deferentes, seu hac occasione, verberare, capere, detinere, occultare, carceri mancipare, vulnerare, interficere, aut mutilare, vel litteras vel scripturas praedictas auferre, seu eas rumpere, cancellare, seu alias destruere quoquo modo, vel ablatas celare, seu deferentes compellere ad frangendum, vel, ut eorum verbis utamur, ad manducandum hujusmodi litteras vel scripturas, aut qui praedicta seu aliquod praedictorum fieri procuraverint, aut facientibus dederint auxilium, consilium, vel favorem, excommunicationis sententiae subjaceant ipso facto: a qua, nisi prius judici curiae, cujus auctoritatem contempserint, et passo injuriam, et caeteris quorum interest, prout excessus exiget atrocitas satisfecerint, nullatenus absolvantur.</p>
                    <p>Et loca ubi talia commissa fuerint seu perpetrata ecclesiastico subjaceant interdicto, quousque de injuria et de damnis datis integre fuerit ecclesiae et parti laesae satisfactum.</p>
                </div>
                <div>
                    <head>Capitulum 105</head>
                    <p>(105) Bona quaecumque ad personas ecclesiasticas et ad loca pia pertinentia depraedari, occupari, invadi, rapi, impediri, detineri, pignorari, gagiari, et inquietari, et perturbari, per dominos temporales non debent; et facta statuta contra libertates ecclesiae, et earum aliquas observantias, nullius efficaciae existere debent, nec quamvis indictionem dictis bonis imponere debent.</p>
                    <p>Et modus procedendi rigorosus contra tales hic expresse reperitur.</p>
                    <p>Quoniam insolens et effrenis presumptio multos a rectitudinis calle abducit in devium, ac a justitiae limite sic avertit, quod elati de suae certa praesumptione potentiae, sibi putant fore licitum quidlibet, insipientique animo, Dei timore ex oculis relegato, in sortem ipsius electos ecclesiasticos viros, irreverenter quandoque, potius immaniter, persequuntur: est igitur persecutoribus hujusmodi, et eorum fautoribus, justae provisionis obice resistendum; ne appetitus noxius, nulla justitiae correctione repressus, prospiciens temporaliter tantum sibi, adversus alios valeat impunitae rapacitatis licentia libere debacchari, praecipue cum multis grassantibus, opportunum exemplum existat, ne plurimorum opera et ope suffulta malitia periculosius invalescat.</p>
                    <p>Hac igitur consultissima sacri concilii ordinatione statuimus, quod quecumque saecularis ecclesiasticave persona, nobilis seu ignobilis, utriusque sexus, cujuscumque vero praeminentiae, dignitatis, ordinis, officii, conditionis, aut status existat, quae in quavis civitate seu dioecesi alicujus nostrarum provinciarum, ausu temerario, cum armis vel sine armis, per se vel alium, invadere, rapere, seu depraedare, capere, occupare, impedire, detinere, pignorare, seu gagiare, vel inquietare, vel perturbare ecclesias, aut cappellas, seu earum coemeteria, vel hospitalia, reclusoria, et leprosarias, religiosasve seu pias domos, aut loca, possessiones, jurisdictiones, vel alia jura quaecumque, ad archiepiscopos, episcopos, abbates, priores, clericos, vel ecclesiasticas personas, saeculares vel regulares, aut eorum aliquos, communiter vel divisim pertinentia, seu villas, castra, census, tresena, laudimia, acapita, retropita, pertionaria, leudas, pedagia, molendina, piscarias, paxerias, sive reclausas, aut archiepiscoporum, episcoporum, abbatum, priorum, decanorum, praepositorum, archidiaconorum, et aliorum inferiorum praelatorum, collegiorum, capitulorum, rectorum, et priorum, clericorum, vel ecclesiasticarum personarum praedictarum, animalia, seu bona quaecumque, immobilia aut mobilia, quorum quidem bonorum mobilium valor sexaginta solidorum monetae currentis summam excedat, seu contra libertates generales vel speciales ecclesiasticas, aut eorum privilegia, vel consuetudines legitime probatas, aut observantias, quomodolibet edere, vel facere quaevis statuta, seu banna, vel praeconizationes, aut novitates, seu impedimenta quaecumque praestare, aut contributiones, seu expensas, solutiones per laicos communiter vel particulariter faciendas, ad relevandum universitates, seu eos qui modis praedictis vel infrascriptis libertates ecclesiasticas praedictas infringere non verentur, sive quibuslibet ex dictis archiepiscopis, episcopis, abbatibus, prioribus, decanis, praepositis, archidiaconis, et aliis inferioribus praelatis, capitulis, conventibus, rectoribus, prioribus, clericis, vel ecclesiasticis personis, saecularibus vel regularibus, directe vel indirecte, violentias aut molestias irrogare, seu eis, vel alicui earumdem, super bonis ecclesiarum, et personarum, quaestas, aut tallias, impositiones, angarias, sive parangarias, novitates, aut onera quaelibet aliqualiter imponere, sive domos ecclesiarum, seu clericorum, aut personarum ecclesiasticarum, occasione quacumque claudere, sigillare, crucem eis affigere, sive ipsas firmare; aut eorum bona quaecumque bannire, seu vias novas aliquas ubilibet adinvenire vel facere, per quas ecclesiae vel earum bona in pedagiis antiquis, sive leudis, aut aliis quibuslibet juribus, possint in aliquo pejorari seu minui, aut itinera, vias, seu stratas publicas, vel privatas, infra limites territorii vel districtus locorum, villarum, sive castrorum ecclesiasticae jurisdictionis auferre, usurpare, vel sibi quomodolibet appropriare, attribuere, seu applicare, vel eorum terminos arctare praesumpserit, seu attentaverit per suam potentiam, seu per violentiam, aut malitiam, sive praedicta vel aliquod praedictorum mandaverit, seu in ipsis vel ipsorum aliquo dederit auxilium, consilium, vel favorem, publice vel occulte: quae omnia, et eorum quodlibet attentari seu fieri mandaverit, vel ratum habuerit, districtius prohibemus, nisi infra sex dies a die transgressionis hujusmodi prohibitionis nostrae, super quo in hac parte quocumque praemissorum modorum perpetrato seu commisso excessu re ipsa, vel per consilii, auxilii, ac favoris impediverit praestationem, super iis emendam aut revocationem debitam, vel alias, prout exegerit rei qualitas, laesis satisfecerit competenter, excommunicationis sententiae subjaceat ipso facto.</p>
                    <p>Cujus quidem excommunicationis sententiam volumus, ac statuimus, per loci ordinarium, vel per ejus officialem, seu vicarium, aut ejusdem officialis seu vicarii locatenentes, cum ei, seu eis, de praemissis excessibus, vel eorum aliquo, summarie et de plano fuerit facta fides, ex mero ipsius officio, et sine strepitu et figura judicii declarari, et irretitas easdem facere per diversas ecclesias dictarum provinciarum, in quibus ei seu eis expedientius videbitur, tam generaliter quam etiam nominatim, excommunicatos publice nunciari, et sententiam ipsam, prout personarum ligatarum eadem contumacia seu protervia exegerit, aggravari.</p>
                    <p>Super quibus, eisdem ordinariis, ac officialibus, vicariis, ac locumtenentibus, auctoritate praesentis concilii plenam concedimus et attribuimus facultatem.</p>
                    <p>Et si forsan comes, vicecomes, senescallus, baro, judex, capitaneus, castellanus, vicarius, bajulus, consules, ac quicumque utriusque sexus, cujuscumque status, dignitatis, praeeminentiae, seu conditionis existant, aut eorum locumtenentes, officiales, seu servientes, in praemissis vel eorum aliquo culpabiles fuerint, et animo indurato per xv. dies in excommunicatione perstiterint: civitas, castrum, villa, vel locus, ubi fuerint; ecclesiastico subjaceant interdicto.</p>
                    <p>Statuentes insuper, quod quamdiu principales personae, videlicet hujusmodi malefactores, raptores, depraedatores, in aliqua civitate, vel castro, vel alio particulari loco, sive in parochiae alicujus limitibus fuerint, si in civitate, castro, aut loco, seu parochia, de praedictis hujusmodi maleficiis, rapinis, seu depraedationibus, sit publica vox vel fama, sine requisitione qualibet cessetur penitus a Divinis.</p>
                    <p>Quod si super praemissis publica vox et fama ibidem minime habeatur: tunc ad requisitionem ordinarii loci, vel ejus officialis, hujusmodi cessatio fiat.</p>
                    <p>Si vero universitas deliquerit in praedictis, vel aliquo praemissorum: illi qui ad id universitatem eamdem vel singulares personas ipsius induxerint, instigaverint, commoverint, seu eis vel eorum cuiquam in praemissis vel praemissorum aliquo, singulares personae; quae in aliquo culpabiles fuerint, nisi infra xv. dies emendam fecerint, seu praestiterint competentem, ipso facto sententiam excommunicationis incurrant.</p>
                    <p>Universitas etiam ipsa, nisi damnum, casu quo de ipso satisfactum non fuerit, infra xv. dies emendaverit, ecclesiastico subjaceat interdicto.</p>
                    <p>Item quod dicti raptores et depraedatores nullo modo a suis ordinariis absolvantur, nisi satisfactione praemissa.</p>
                    <p>Et si in mortis articulo fuerint absoluti, eorum corpora minime tradantur ecclesiasticae sepulturae: donec per eorum heredes, seu alios eorum nomine, fuerit integre damnum passis satisfactum.</p>
                    <p>Item excommunicamus omnes illos qui hujusmodi malefactores excommunicatos, postquam in eorum parochialibus ecclesiis per tres dies Dominicos excommunicati fuerint denunciati, receperint ad habitandum in dicta parochia, seu receptos sustinuerint, vel cum eis communicaverint, aut habitationem eis praebuerint, vel eos scienter receptaverint, vel fecerint quo minus tales per illos ad quos pertinet, absque superioris mandato minime excommunicati nuncientur: et delinquentium absolutio cuilibet episcopo in sua dioecesi auctoritate sacri concilii sit commissa.</p>
                    <p>Volumusque quod omnes illi, qui de caetero tales raptores vel spoliatores ecclesiasticae tradiderint sepulturae, et qui ad hoc dederint auxilium, consilium, et favorem, sint ipso facto excommunicati, donec de condigna satisfactione fuerit satisfactum.</p>
                    <p>Si vero religiosi fuerint mendicantes, in omnibus nostris provinciis nullus nostrorum subditorum pro confessione ad eos accedat, nec aliquis ad praedicationem verbi Divini ipsos admittat, nec veniat: contrarium facientes sententia excommunicationis innodando.</p>
                    <p>Simili excommunicationis sententia innodamus, qui praedam clericorum, ecclesiasticarumve personarum, et religiosorum, ac omnium praedictorum, scienter et voluntarie receperint in eorum castris sive locis, vel scienter ab eisdem emerint; et quod castra illa vel loca, in quibus fuerit dicta preda detenta, quamdiu ibi fuerit, vel si fuerit alienata vel consumpta, et etiam suburbia et continentia aedificia, subjaceant ecclesiastico interdicto, quousque de damno dato fuerit plenarie satisfactum, quo satisfacto cesset dictum interdictum.</p>
                    <p>Volumus autem quod officiales foranei, et alii quicumque commissarii ad hoc specialiter deputati, processus contra tales facere possint; et quod nos archiepiscopi et suffraganei nostri, ac nostri vel eorum vicarii generales, vel speciales officiales, cum ad partis requisitionem proceditur, praedictum interdictum seu cessationem indicere valeamus.</p>
                    <p>Si vero ex nostro procedamus officio: tunc nostro relinquatur arbitrio, an in totum, vel in partem, servemus eamdem.</p>
                    <p>Item volumus quod facta restitutione rapinae, vel alias satisfacto, et sine fraude, dictum interdictum sive cessatio relaxetur.</p>
                    <p>Et ut nos, et suffraganei nostri, circa observantiam istius constitutionis nos exhibeamus favorabiles et benignos: prohibemus vicariis et officialibus nostris, et suffraganeorum nostrorum, ne pro causae cognitione seu processu faciendo contra malefactores hujusmodi, aliquam pecuniam praetextu salarii vel laboris exigant, seu recipiant; nec eo praetextu quia salarium non habent seu recipiunt, differant scienter procedere, cum fuerit procedendum: alioquin suspensi sint ab officio et Divinis.</p>
                    <p>Postquam autem contra aliquem vel aliquos ipsas constitutiones duxerint publicandas, eosque ut excommunicatos fecerint evitari: contra eos, exigente contumacia, requisiti procedant, quilibet contra suos subditos, ex suo puro et mero officio per censuram ecclesiasticam aggravando: nec tales malefactores seu eorum receptatores absolvant, donec de damnis et injuriis propterea irrogatis satisfactum fuerit competenter.</p>
                    <p>Imponantque absolutis, sub virtute praestiti juramenti, talem poenitentiam pro commissis, quod poena docente cognoscant, quantum excesserint in commissis.</p>
                    <p>Quam poenitentiam si forsan peragere contempserint, in praesentem sententiam reincidere decernimus, et reincidisse pronunciari decernimus et jubemus.</p>
                    <p>Qui vero eos aliqualiter absolverit nisi ut praemissum est: ad interesse illorum qui taliter damnificati fuerint, teneatur.</p>
                    <p>Statuimus insuper, quod quandocumque aliquis nostrum archiepiscoporum, episcoporumque suffraganeorum nostrorum, seu nostri vel eorum vicarii, aut officiales, seu vicem gerentes eorumdem, per alterum ex praedictis requisitus fuerit, ut denunciet illum seu illos excommunicatum vel excommunicatos, contra quem seu contra quos ipse facit dictam constitutionem servare: quod dictam constitutionem sine alia inquisitione observet et faciat observari, et statim mandet illum vel illos excommunicatum vel excommunicatos publice nunciari; ut infra octo dies, die qua talis requisitio facta fuerit minime computata, et alias quam cito commode fieri poterit, considerata locorum distantia, observet et mandet observari per alios, omni appellatione et exceptione cessantibus.</p>
                    <p>Quod si praemissa, ut praedicitur, contempserint adimplere, Divinam sentiant ultionem.</p>
                    <p>Cumque personae merito rebus debeant praeponi, et majori privilegio gaudere: idcirco hoc sacro approbante concilio statuimus, quod praeter et ultra poenas in capitulo, Si quis suadente diabolo, contentas, in locis ad quae occisores, mutilatores clericorum et personarum ecclesiasticarum, et capientes eosdem, pervenerint, cessetur penitus a Divinis, donec ad arbitrium sui ordinarii satisfecerint de commissis.</p>
                    <p>Loca etiam in quibus clerici seu personae ecclesiasticae captae detinebuntur ibidem, cessent penitus a Divinis.</p>
                    <p>Praeterea quoque quia scientes et consentientes pari debeant poena damnari: omnes receptatores eorum, dantesque in praemissis consilium, auxilium, vel favorem, qui occidunt, vel mutilant, aut capiunt clericos vel personas ecclesiasticas, excommunicationis sententia innodamus.</p>
                    <p>Si vero praedictorum criminum et excessuum patratores, excommunicationis sententias per sex menses sustinuerint animis induratis, quod absit: statuendo ordinamus, quod a quibuscumque feudis vassallaticis vel aliis, quae tunc tenebunt ab ecclesiis nostrarum provinciarum et dioecesum, ipso facto sint privati, et ecclesiis a quibus dicta feuda tunc tenebant, libere revertantur.</p>
                </div>
                <div>
                    <head>Capitulum 106</head>
                    <p>(106) Prohibentur temporales domini manum apponere in bonis ecclesiasticis, seu personarum ecclesiasticarum, quibuscumque, nec ea arrestare et bannire posse: et ad jura ecclesiarum et locorum, ejusdem fit extensio.</p>
                    <p>Haec continet constitutio.</p>
                    <p>Quoniam aliqui, suis finibus non contenti, falcem in messem imponunt alienam, et non attendentes quod in personas ecclesiasticas laicis nulla est attributa potestas, penes quos non imperandi manet auctoritas, sed potius necessitas obsequendi, jura et bona praelatorum, personarum atque locorum ecclesiasticorum, incorporalia, immobilia, mobilia, et se moventia temere arrestare, bannire, vel manui laicali submittere, illaque capere indebite non verentur: nos volentes praesumptionibus hujusmodi atque nequitiae, congruae provisionis antidotum adhibere, praesentis concilii sanctione statuimus, quod quicumque utriusque sexus, cujuscumque status, conditionis, praeeminentiae, aut dignitatis existant, qui per se vel alium, directe vel indirecte, de caetero processerint seu procedi fecerint ad hujusmodi arrestationem, bannitionem, submissionem, vel captionem quorumcumque jurium, locorum, ac bonorum, praelatorum ac ecclesiasticarum personarum praedictarum, aut eorum vel ejus ad quos vel ad quem hujusmodi jura sive bona pertinent seu pertinet, legitimas rationes sive defensiones juxta juris formam audire vel auditas admittere recusaverint, excommunicationis sententiam ipso facto incurrant: a qua non possint absolvi praeterquam in mortis articulo, nisi de damno et injuria laesis vel laeso satisfactum fuerit competenter.</p>
                    <p>Et si, satisfactione hujusmodi non praemissa, in mortis articulo absoluti fuerint, corpora eorumdem ecclesiasticae sepulturae non tradantur: donec per ipsorum heredes, vel per alium eorum nomine, laesis aut laeso fuerit satisfactum.</p>
                    <p>Quod si hujusmodi sententiam per VII. dies induratis animis duxerint tolerandam, personae ecclesiasticae consistentes in aliqua ex provinciis antedictis, ista loca, in quibus dicti excommunicati, pro tempore degerint seu fuerint, absque alio superioris mandato a Divinis tamdiu cessent, donec dicti excommunicati, ut praemittitur, per se vel alios de commissis hujusmodi satisfecerint competenter.</p>
                    <p>Similesque ac pares poenas incurrere volumus omnes hujusmodi concilii transgressores seu violatores, aut alterum eorumdem, ad praemissa vel praemissorum aliquod scienter praestantes auxilium, consilium, vel favorem.</p>
                </div>
                <div>
                    <head>Capitulum 107</head>
                    <p>(107) Si ex injuria illata praelatis ecclesiarum, et personis ecclesiasticis, contingat fieri collecta indictio pro ejusdem injuriae prosecutione: modum contribuendi, et per quos fiat exactio, indicit praesens constitutio.</p>
                    <p>Quoniam instructione apostolica caritatis fundamento suffulta salubriter edocemur, piae participationis juvamine onera proximorum una cum illis tamquam communia supportare: hoc sacro concilio approbante statuimus, quod si qua persona de quavis provinciarum nostrarum, utriusque sexus, cujuscumque status, conditionis, aut dignitatis extiterit, aliquibus vel alteri ex nobis archiepiscopis, vel ex nostris suffraganeis, aut ex nostris, seu eorumdem suffraganeorum, officialibus, ac domesticis, familiaribus, nostrae jurisdictioni subditis, vel cuiquam inferiori praelato saeculari vel regulari, seu cuicumque ecclesiasticae personae, in aliqua dictarum nostrarum provinciarum dignitatem, personatum, administrationem, officium, vel perpetuum beneficium, seu locum ecclesiasticum obtinenti, per se aut alium, directe vel indirecte, publice vel occulte, actionem, injuriam, et enorme seu grave damnum violenter intulerit, aut quaevis jura seu bona incorporalia et corporalia, immobilia seu mobilia, vel se moventia, ad aliquem eorumdem spectantia, ab ipsorum jurium, seu bonorum occupatore seu occupatoribus, raptore vel raptoribus, et vel eis in vitium damnabiliter succedendo, scienter recipere, et de injuriis seu damnis hujusmodi laesis seu laeso competentem emendam impendere, aut restitutionem vel satisfactionem seu recompensationem idoneam facere recusaverit super hoc legitime requisitus; et propterea ipsos laesos seu laesum persequendo, hujusmodi damna seu injurias oporteat pro suo interesse judicialiter experiri: omnes praelati et ecclesiasticae personae de civitate et dioecesi illorum vel illius, quem vel quos propterea oporteat hujusmodi subire litigium, in expensas litis, post dimidium annum a die qua lis ipsa inchoata fuerit numerandum, vel ab ipsius litis oxordio faciendas, si forsan dictorum laesorum vel laesi notabilis impotentia forsitan id requirat, contribuere teneantur, donec hujusmodi litigium legitima concordia sopitum fuerit vel diffinitum, sive calculo terminatum, et hujusmodi concordia seu sententia debitum extiterit sortita effectum.</p>
                    <p>Tales autem pecuniarum summae in hujusmodi subsidium convertendae, ac ejus partium singulares imponendarum singulis debentibus contribuere ad eamdem, si prosecutor litigii archiepiscopus fuerit, ipsum cum uno ex suffraganeis suis; si vero episcopus, archiepiscopum suum; in caeteris vero casibus, scilicet quando nec archiepiscopus nec episcopus litem principaliter seu interesse proprium prosequuntur, loci ordinarios praesentis provisione concilii taxatores et impositores esse volumus et etiam ordinamus: eorum quemlibet in Domino exhortantes propensius, et sub interminatione Divini judicii districtius obsecrantes, quatenus omni privato affectu postposito, juxta exigentiam sumptuum litis, et ecclesiasticarum suppetentium facultatum, praefatae summae, ad quarum contributionem omni modo impotentes volumus aliquatenus teneri, taxatione provida et congrua moderentur.</p>
                    <p>Insuper omnes et singulos, de quorum contributione praedictum est, tam exemptos quam non exemptos, ad solvendum partem eis de subsidio contingentem collectoribus, quos per praefatos taxatores et impositores secundum ordinationem superius annotatem in suis civitatibus et dioecesibus deputatos volumus, compellendos: non exemptos videlicet, per censuram ecclesiasticam; exemptos vero, auctoritate dicti concilii; decernendo, si ad id contribuere animo contradixerint pertinaci, fore indignos simili perceptione subsidii; ac statuendo illud eis ex tunc penitus denegandum similibus casibus, quantumcumque illo ardue indigerent; nisi forsitan interim a pertinacia resiliendo, hujusmodi realiter persolverint, seu contribuerint partem eos de dicto subsidio contingentem.</p>
                    <p>Necnon singuli dictorum taxatorum et impositorum non exempti praedicti, ab excommunicationis sententia, si quam propter hujusmodi solutionis defectum forsan incurrerint, possint ab ipsis ordinariis, si satisfecerint, absolvi.</p>
                </div>
                <div>
                    <head>Capitulum 108</head>
                    <p>(108) Contra diffidantes personas ecclesiasticas et eorum bona, et guerram hostiliter eisdem facientes: ad non faciendum hac constitutione arcentur.</p>
                    <p>Ad reprimendam audaciam perversorum, clericos et personas ecclesiasticas diffidantium, seu procurantium diffidari, eorum occasione, homines, vel loca eorum: sacro approbante concilio statuimus et etiam ordinamus, quod omnes et singuli, clericos seu personas ecclesiasticas diffidantes, seu diffidari procurantes, aut eorum occasione contra homines, vel loca ipsorum, vel praedictos clericos, seu personas ecclesiasticas, praedictos clericos, seu personas ecclesiasticas, praecedente vel non praecedente diffidamento quocumque, guerram facient, seu eosdem clericos, aut personas ecclesiasticas, vel homines, sive dicta bona ipsorum, per modum guerrae seu hostilitatis, aut alias cum turba, seu hominibus coadunatis, ex proposito damnificaverint, necnon omnes et singuli qui eis circa praedicta dederint auxilium, consilium, vel favorem, excommunicationis incurrant sententiam ipso facto, et eorum terrae ecclesiastico subjaceant interdicto.</p>
                    <p>Volentes et etiam statuentes, quod hujusmodi statutum et ordinatio locum habeat etiam contra eos, qui praedictos guerrificantes seu malefactores in locis suis receptaverint, sive defensaverint, publice vel occulte.</p>
                </div>
                <div>
                    <head>Capitulum 109</head>
                    <p>(109) Gaudere volentes constitutionibus praesentis concilii, eos ipsis subesse volumus et jubemus.</p>
                    <p>Item quia non est ferendus qui lucrum amplectitur, onus autem subire recusat: sacro approbante concilio statuimus, omnes personas nobis subditas, exemptas et non exemptas, cujuscumque status vel conditionis existant, qui ex praefatis constitutionibus commodum recipiunt seu recipere possunt, subjacere et esse subjectas ipsis constitutionibus, si deliquerint in iis quae in his constitutionibus continentur, et contra tales personas juxta tenorem constitionum esse rigide procedendum.</p>
                </div>
                <div>
                    <head>Capitulum 110</head>
                    <p>(110) Clandestina matrimonia contrahentes sine licentia parochialis ecclesiae rectoris, excommunicantur, et alias extraordinarie puniuntur.</p>
                    <p>Statuimus, quod quaecumque persona, quae pro matrimonio clandestino celebrando dioecesim suam exiverit, et ibi ipsum matrimonium contraxerit sine licentia proprii sacerdotis, ipso facto sententiam excommunicationis incurrat, et ut excommunicatus evitetur, et publicetur, donec ad arbitrium dioecesani, ecclesiae parochiali satisfecerit, in cujus injuriam hoc praesumpserit, et absolutionis beneficium meruerit obtinere.</p>
                </div>
                <div>
                    <head>Capitulum 111</head>
                    <p>(111) Personae de ecclesiis cathedralibus vel collegiatis idoneae ad studium mitti debent theologiae vel juris canonici, et ipsis negligentibus, ad superiores sic mittendi sit translata potestas.</p>
                    <p>Quia viris litteratis ecclesia in suis actibus noscitur indigere: provide duximus statuendum, quod de qualibet metropolitanarum et cathedralium ecclesiarum, provinciarum nostrarum, per episcopum et capitulum duae personae docibiles, seu doctrinae capaces, ad theologiae vel juris canonici studium transmittantur.</p>
                    <p>Et cum per tempus sufficiens ad mittentium arbitrium studuerint in altera de facultatibus antedictis, ad propriam revertantur ecclesiam: et duae aliae ad hujusmodi studium destinentur, non obstante ipsarum ecclesiarum vel alicujus earumdem contraria consuetudine vel statuto.</p>
                    <p>Quod si mittere personas praedictas cessaverint per sex menses: ex tunc, ea vice, potestas eligendi et mittendi easdem, ad ipsarum immediate superiores praesules devolvatur.</p>
                    <p>Et idem in aliis conventualibus locis vel collegiatis ecclesiis de aliqua dictarum provinciarum, ubi saltem sunt decem personae [7] in religiosis vero, serventur eorum apostolicae consuetudines, tanquam collegium videlicet habentes praelatum [8] praecipimus observari.</p>
                    <p>Quod autem quantum ad capitula et collegia hic dicitur, intelligi volumus salvis statutis ecclesiarum, in quibus haec personarum missio ad immediatum antistitem noscitur pertinere.</p>
                    <p>Personae vero praefatae in dicto studio existentes, nihil amittant, nisi sint illa quae interessentibus Divinis officiis dari consueverunt.</p>
                    <p>Idoneis vero de facili licentiam dare teneantur.</p>
                    <p>Alioquin superior eorumdem, licentiam dare eis teneatur.</p>
                </div>
                <div>
                    <head>Capitulum 112</head>
                    <p>(112) Quod signum Judaei portare debent, ut a Christianis dinoscantur.</p>
                    <p>Preterea ut Judaei, quos a professoribus fidei Christianae, internae perfidiae secernit impietas, etiam a Christicolis in exterioris habitus differant qualitate: statuimus et decernimus, quod Judaei masculi a XIV. annis et supra, deferant extra domos suas in superiori veste in pectore signum rotae, cujus rotunditas in quantitate sit trium vel quatuor digitorum.</p>
                    <p>Mulieres autem Judaeae a XII. annis et supra, cornalia deferant.</p>
                </div>
                <div>
                    <head>Capitulum 113</head>
                    <p>(113) Christiana liberos Judaeorum nutrire non debet, nec alias cum ipsis habitare.</p>
                    <p>Indecens penitus ac honestati absonum reputantes, ut personae catholicae fidei titulo insignitae Judaeis serviant, quos propria culpa subjecit perpetuae servituti: statuimus, sacrosancto concilio approbante, quod nulla mulier Christiana de aliqua provinciarum praedictarum, audeat habitare cum Judaeis, aut filios vel filias eorum nutrire vel lactare.</p>
                    <p>Et quaecumque contra hujusmodi inibitionem nostram, postquam monitae fuerint super hoc, praesumpserint facere, decernimus eas ex tunc excommunicationis sententia subjacere: ita videlicet, quod cum hoc dioecesano aut rectori loci illius, ubi mulieres super hoc culpabiles inventae fuerint, extiterit nunciatum, per jam dictum dioecesanum aut rectorem ecclesiae parochialis earum, ipsae mulieres excommunicatae nuncientur; et tanquam excommunicatae ab omnibus evitentur.</p>
                    <p>Et ne ipsae mulieres de facili in excommunicationis laqueum incidere valeant ipso facto: volumus et mandamus, quod praesens statutum per dioecesanos et rectores ecclesiarum seu ecclesiasticorum locorum, in quibus Judaei morantur, semel annis singulis publicetur.</p>
                </div>
                <div>
                    <head>Capitulum 114</head>
                    <p>(114) Ad Judaeos Christiani non recurrant pro medicina quacumque eorumdem capienda, nisi maxima necessitas immineret.</p>
                    <p>Item, quia inter Christianos, non sine fidei catholicae opprobrio, adeo invaluit perniciosus abusus, ut ii qui Judaeorum foetidus actus et opera abhorrere deberent, ad ipsos Judaeos, qui se physicos vel chirurgicos afferunt, pro medicamentis, immo verius nocumentis, indifferenter recurrant: idcirco praesentis constitutione concilii statuimus et etiam ordinamus, ut nullus de caetero Christianus nostrarum provinciarum, civitatum, et dioecesum, cujuscumque sexus, status, et conditionis, ac dignitatis existat, in infirmitate sua vel alias, Judaeorum quemquam physicum vel chirurgicum pro aliquibus infirmitatibus, cujuscumque conditionis aut qualitatis sint, medicinam seu medicamen suae curae recipere ab eo audeat, requirat, vel requiri faciat, seu alias quovis modo recipiat: nisi patienti immineret periculum, et Christiani periti medici, physici, vel chirurgici, haberi commode in praedicto periculo copia non valerat.</p>
                    <p>Interdicentes Judaeis utriusque sexus, ut in curandis infirmitatibus Christianorum nullatenus se audeant immiscere.</p>
                    <p>Quod si fecerint, Christianorum eis communio subtrahatur, et Christiani ad eos in praemissis recurrentes, arbitrio sui ordinarii puniantur.</p>
                </div>
                <div>
                    <head>Capitulum 115</head>
                    <p>(115) Christiani prohibentur adesse in matrimoniis et sepulturis Judaeorum.</p>
                    <p>Quoniam abusus quidam abominabilis nomini Christiano in locis aliquibus, ut audivimus inolevit, videlicet quod Christiani aliqui in Judaeorum circumcisionibus aut sepulturis interesse praesumunt, causa honorandi eosdem; et ex causis praemissis, in eorum conviviis cum eis comedere non verentur, ac in dictis circumcisionibus compaternitatis vinculum, quod nefas est dicere, contrahere cum eisdem: nos volentes abusum hujusmodi, si quis in nostris, quod absit, forsan existat provinciis vel eorum aliqua extirpare, praedicta et quodlibet praedictorum fieri de caetero prohibemus.</p>
                    <p>Si qui vero contra hanc prohibitionem fecerint, temporalis metu poene arbitrio sui ordinarii punientur.</p>
                </div>
                <div>
                    <head>Capitulum 116</head>
                    <p>(116) Clerici et laici prohibentur herbas et alia venenosa dare in mortem alicujus, aut ut abortivus projiciatur.</p>
                    <p>Ut quicumque alium toxicare, vel opem ad hoc vel consilium dare, vel in necem alterius toxicum dictare seu vendere, aut alias ministrare praesumpserit, vel herbas mortiferas in mortem vel abortivum cujusquam dederit, eo ipso excommunicationem incurrat.</p>
                    <p>Et si clericus beneficiatus fuerit, sit ille privatus beneficio, ipso facto, et ab ordine quem susceperat degradetur.</p>
                    <p>Et nisi purgatus de praemissis sit, a tali vel simili suspicione probabiliter infamatus, et ex verisimilibus praesumptionibus et perspicuis indiciis apud bonos et graves notatus: ad honorem et dignitatem ecclesiasticam nullatenus admittatur.</p>
                    <p>Et nihilo minus ad detentionem personae honestam, prout requiret personae status et sceleris immanitas suadebit, ad inveniendam veritatis certitudinem, sicut superioris discretioni visum fuerit, procedatur.</p>
                </div>
                <div>
                    <head>Capitulum 117</head>
                    <p>(117) De adulteris et concubinariis.</p>
                    <p>Excommunicamus etiam omnes concubinarios publicos et manifestos.</p>
                </div>
                <div>
                    <head>Capitulum 118</head>
                    <p>(118) Incendiarii et raptores publici sint excommunicati.</p>
                    <p>Statuimus, quod incendiarii et raptores publici excommunicati sint, et tanquam excommunicati vitentur, et ecclesiastica sepultura careant; nisi per se vel per heredes satisfactionem fecerint vel emendam.</p>
                </div>
                <div>
                    <head>Capitulum 119</head>
                    <p>(119) Non revelantes instrumenta publica, vel alia documenta ad ecclesias pertinentia, tenentur poena hic contenta.</p>
                    <p>Quoniam pontificalem decet solertiam, rerum ecclesiasticarum ita curam gerere, et subditorum commoda vestigare, ut ecclesiastica libertas incorrupta persistat, et singulorum status jugiter servetur illaesus: idcirco nos callidis quorumdam machinationibus obviare volentes, statuimus, quod quicumque privilegia, instrumenta, et alia ecclesiastica munimenta, ad ecclesiam et personam ecclesiasticam seu quemlibet alium pertinentia retinuerint, nisi infra XV. dies a tempore scientiae hoc revelaverint illi vel illis ad quos praedicta instrumenta, privilegia, vel munimenta noverint pertinere, si indebite et scienter retinuerint, cujuscumque status vel conditionis existant, excommunicationis sententiam incurrant ipso facto: a qua non possint absolvi, nisi praedicta instrumenta, privilegia, ac munimenta restituerint, et de damnis et interesse satisfecerint parti laesae de premissis.</p>
                    <p>Praesens autem statutum a rectoribus seu vicariis nostrarum provinciarum praecipimus quater in anno diebus Dominicis, dum Missae solemnes celebrabuntur, publicari.</p>
                </div>
                <div>
                    <head>Capitulum 120</head>
                    <p>(120) Qui usuras solvere aut repetere prohibent, excommunicati publice nuncientur.</p>
                    <p>Cum utroque jure contractus usurarii reprobati existant: praesenti concilio, ob animarum salutem, statuimus, ut quicumque officialis, sive judex, ad solvendum usuras, vel quod non repetantur solutae, scienter judicare seu ordinare praesumpserit, excommunicationis incurrant sententiam ipso facto.</p>
                    <p>Injungentes insuper in virtute sanctae obedientiae omnibus et singulis ordinariis provinciarum nostrarum, ut si constiterit aliquos officiales vel judices infra eorum jurisdictionem contra praedicta fecisse, quae in praesenti concilio sunt salubriter statuta, eosdem ut excommunicatos faciant publice nunciari, ut sic praedicti judicandi officio excludantur, et ad reconciliationis gratiam facilius inducantur.</p>
                </div>
                <div>
                    <head>Capitulum 121</head>
                    <p>(121) Qualiter contra exemptos et privilegiatos suis privilegiis abutentes procedatur.</p>
                    <p>Dolentes referimus, quod nonnulli religiosi, hospitalarii, et Cistercienses, et alii, tam privilegiati exempti, de privilegiorum sibi forte aut ordini suo indultorum praerogativa temere confidentes, excommunicationis, suspensionis, vel interdicti sententias ab ordinariis vel officialibus ipsorum rationabiliter promulgatas observare non curant; quinimmo in contemptum clavium excommunicatos, suspensos, et interdictos hujusmodi, ad Divina recipiunt, aut interdum in donatos vel confratres contra mentem Lateranensis concilii admittunt, receptatorum in hac parte genus pessimum imitantes, sine quibus delinquentes in iis et similibus diu forsitan non laterent.</p>
                    <p>Sed nec iis contenti, domos conventuales alterius ordinis quam sui, eisdem ordinariis lege dioecesana subjectas, et a sui fundatione jurisdictioni praelatorum, salva regula sui ordinis seu disciplina, suppositas, tam praenominati quam caeteri religiosi, etiam non exempti, nec privilegiati vendicare sibi et praelatis quasi furtim, succedente postmodum violentia, subtrahere moliuntur; sicque de suis indulgentiis seu privilegiis confidentes, alios fidentius in jure suo molestant, ita quod auctoritate, immo temeritate propria, nunc in vestimentis ovium venientes, nunc saeculari fulti potentia, violenter per se vel alium possessiones vel quasi domorum hujusmodi, aut rerum et jurium ad eos spectantium, et cum armis aliquotiens invadere et occupare ac tenere contendunt, in praelatorum praejudicium, scandalum, et gravamen illius ordinis, cujus dicta bona maxime ab initio erant, et cui ab antiquo subesse consueverunt, et ejusdem laesionem.</p>
                    <p>Cum igitur tales et tam enormiter excedentes, et notorie delinquentes, receptatoribus non impares, immo improbis raptoribus nequiores, perinde ut alios, jura censeant puniendos: nos, quantum animadvertere ipsos possumus, et a jure nobis permittitur, et maxime si de privilegiis suis non vellent copiam facere requisiti, volentes, ubi eos indulta sibi privilegia non defendunt, correctionis et reformationis officium exercere, et effraenatam ambientium cupiditatem reprimere cupientes: statuimus et concorditer ordinamus, ut tales et similes in praemissis tam enormiter delinquentes, et tam notorie excedentes, nisi destiterint, et saniori ducti consilio congruenter infra VIII. dies ex quo fuerint requisiti, revocare seu emendare distulerint, una cum illis qui se ad eos sic ligatos conjunxerint, et eis qui translationem hujusmodi attentaverint, et exinde monasteria, domosve conventuales, res, et jura hujusmodi, occupare seu invadere cum armis vel sine armis praesumpserint; necnon et omnes qui eis ad hoc opem vel operam praestiterint, aut ut sic occupata scienter detineant, consilium vel juvamen praebuerint, non solum excommunicationi subjaceant ipso facto, sed etiam cum ipsis praelatis non deferant, sed potius vilipendant eosdem, praelati e contra, quamdiu sic fecerint, et ausu temerario eis vel officialibus eorum in praemissis restiterint, in privilegiis vel aliis juribus suis tueri eos vel defendere minime teneantur.</p>
                    <p>Dignum est enim ut qua mensura mensi fuerint, in eadem remetiatur eisdem: ut ignorantes ignorati, et contemnentes sentiant se contemni.</p>
                    <p>Qua enim fronte praelatorum implorabunt auxilium, qui committere non formidant in ipsos?</p>
                    <p>Statuimus insuper et praecipimus et communiter ordinamus, ut singulares personae, tam suimet quam ipsius conventus, dictam translationem taliter fieri procurantes, ab illius domus seu conventus consortio penitus et in perpetuum excludantur, vitam suam alibi sub arcta poenitentia sui superioris arbitrio finituri.</p>
                    <p>Circa translationem autem singularum personarum, ad arctiorem forte regulam transire cupientium, nihil per hoc intendimus extra formam a jure traditam immutare.</p>
                </div>
                <div>
                    <head>Capitulum 122</head>
                    <p>(122) Quomodo procedatur contra capientes episcopum aut praelatum, aut eorum occisores, et dantes in praemissis consilium vel juvamen.</p>
                    <p>Quoniam exempla praeterita timere nos admonent in futurum: hujusmodi sacri concilii auctoritate statuimus, ut quicumque instigante diabolo, per se vel per alium interfecerit, vel vulneraverit, vel ceperit, aut percusserit aliquem archiepiscopum aut episcopum, omnibus feudis aut rebus et beneficiis, quae ab ecclesiis quibuscumque alicujus provinciarum nostrarum, tempore sceleris obtinebit, ipso facto sit perpetuo privatus, et ea pleno jure ecclesiis, a quibus praedicta obtinuit, applicentur: nec descendentes ab eodem malefactore, usque ad quartam generationem, ad gradum aliquem ecclesiasticum promoveantur, nec aliquod beneficium ecclesiasticum feudale, vel aliud quodlibet, in aliqua provinciarum nostrarum assequantur.</p>
                    <p>Et ne minus vindictae quam excessus memoria tanti facinoris prorogetur: adjicientes statuimus, quod quicumque praelatus de aliqua provinciarum nostrarum praedictarum, aliquem de praedictis descedentibus ad aliquem ordinem, promovere, vel aliquod beneficium ecclesiasticum seu quodlibet aliud eidem conferre scienter praesumpserit, a collatione illius ordinis, quem scienter contulerit, per biennium sit suspensus.</p>
                    <p>Quicumque autem de praedictis malefactoribus, vel filiis suis, ordinem seu beneficium a quoquam archiepiscopo vel episcopo scienter vel ignoranter receperit, executionem non habeat ordinis sic suscepti, et collatio ejusdem beneficii sit irrita ipso jure, et ea vice per proximum superiorem de illo beneficio ordinetur.</p>
                    <p>Si vero aliquem de praelatis inferioribus, vel principalem vicarium, seu officialem supradictorum archiepiscoporum vel episcoporum, ausu temerario quisquam interficere, mutilare, vel capere praesumpserit: tam ipsi, quam eorum filii, incurrant poenam expressam superius ipso facto; proviso quod eis feudis et possessionibus tantummodo sint privati, quae ab ecclesiis, quarum personas sic laeserint, modo quolibet obtinebunt.</p>
                    <p>Salvo eo quod alias super hoc in canonibus continetur.</p>
                    <p>Et praelatus, qui tales malefactores, vel filios eorum, ad aliquem ordinem promovere, vel cuiquam talium beneficium ecclesiasticum conferre praesumpserit, a collatione illius ordinis, quem scienter contulerit, per annum noverit se suspensum, et collatio hujusmodi sit irrita ipso jure, et ea vice de beneficio ipso per superiorem proximum ordinetur.</p>
                    <p>Quicumque autem de praedictis malefactoribus vel filiis suis a quoquam episcopo scienter vel ignoranter ordinem receperit, executionem non habeat ordinis sic suscepti, nec beneficii collatio valeat, ut est dictum: salvis tamen omnibus poenis canonicis, quibus per hanc constitutionem non intendimus in aliquo derogare.</p>
                    <p>Hanc autem constitutionem et statuta salubriter, per dioecesanos quoslibet provinciarum nostrarum singulis annis in suis synodis et dioecesibus praecipimus publicari: et nihilo minus ut ii qui predictas poenas incurrerint, in synodis nuncientur nominatim.</p>
                </div>
                <div>
                    <head>Capitulum 123</head>
                    <p>(123) Convenientibus ad Missam beatae Mariae in diebus sabbatinis, indulgentia est concessa.</p>
                    <p>Insuper attendentes quod ecclesia militans frequentibus adversitatum insultibus quatitur, et circumstantibus saeculi turbinibus agitatur, et quod propterea ad sustentationem ipsius ecclesiae superna praesidia sunt suppliciter imploranda, praesertim mitissimae caelorum reginae, quae a pacifico rege, quem genuit et peperit illabata, compos est omnia impetrare: statuimus, et communiter ordinamus, quod Missa ipsius beatissimae virginis, additis collectis Ecclesiae tuae Deus, et Deus a quo sancta desideria, in die sabbati, si festum novem lectionum non impediat, alioquin in alia vacante feria sequentis hebdomadae vel ejusdem, pro prospero, pacifico, et tranquillo statu ecclesiae ipsius, et inimicis ad cor poenitens revocandis, in singulis provinciarum nostrarum ecclesiis solemniter celebretur.</p>
                    <p>Et ut ad conveniendum ad Missam hujusmodi Christi fideles, spritualium munerum allicientibus donativis, ferventius animentur: omnibus vere poenitentibus et confessis accedentibus ad eamdem, decem dies de injunctis eis poenitentiis misericorditer relaxamus.</p>
                </div>
                <div>
                    <head>Capitulum 124</head>
                    <p>(124) Omnibus Christianis provinciarum antedictarum et dioecesum, orantibus pro domino nostro papa, est indulgentia concessa.</p>
                    <p>Item, quoniam universali pastori totum gregem Dominicum solertiae suae commissum dirigendi, fovendi, ac eum a lupinis morsibus praeservandi, curis et vigiliis plenum imminet studium: est ei per subditos apud majestatem Divinam, quae piis fidelium votis benignas aures accomodat, propensis orationum suffragiis assistendum: Nos igitur provida et pia deliberatione praeambula, praesentis auctoritate concilii duximus statuendum, quod quicumque Christi fideles de aliqua nostrarum provinciarum civitatum, et dioecesum vere poenitentes et confessi, devotas orationes effundere curaverint ante conspectum Altissimi, a quo bona cuncta procedunt, ut per suam ineffabilem misericordiam sanctissimum patrem et dominum nostrum papam, qui est vel erit pro tempore, regere ac in suae pacis gratia conservare ac custodire, fidemque catholicam toto terrarum orbe multiplicare dignetur; quilibet, videlicet nostrum archiepiscoporum per totam suam provinciam, et quilibet suffraganeorum nostrorum per totam suam civitatem et dioecesim, quadraginta dies de injunctis eis poenitentiis misericorditer relaxamus.</p>
                </div>
                <div>
                    <head>Capitulum 125</head>
                    <p>(125) Quod quaestores quicumque sine litteris ordinariorum minime recipiantur, nec ad praedicandum admittantur.</p>
                    <p>De quastoribus autem ecclesiarum, hospitalium, vel pontium, alias duximus statuendum, quod sine nostris vel episcoporum litteris non recipiantur, et tunc ad praedicationem non admittantur, sed ad expositionem ipsorum tantum quae in nostris vel episcoporum litteris continentur.</p>
                    <p>Et si praedicare praesumpserint, capiantur, si de jurisdictione ecclesiae existant.</p>
                </div>
                <div>
                    <head>Capitulum 126</head>
                    <p>(126) Ut ordinarii in casibus reservatis deputent idoneos confessores.</p>
                    <p>Cum natura humana propter sui fragilitatem prona sit ad gravia committenda, quorum remissio est solis episcopis reservata, et ipsi episcopi super praemissis quotidie adiri non possint: statuimus, quod quilibet episcopus provinciarum nostrarum, in casibus sibi reservatis tot confessores discretos instituat, quot secundum statum suarum civitatis et dioecesis necessarios noverit, quibus super ipsis committat plenariam potestatem.</p>
                </div>
                <div>
                    <head>Capitulum 127</head>
                    <p>(127) Indulgentia conceditur dicentibus quinquies Pater noster, et septies Ave Maria, cum campana trahitur pro praemissis.</p>
                    <p>Cum per devotam orationem, non dumtaxat placabilis sit ira Dei, quinimmo, sacra testante scriptura, ejus sententiam saepius noverimus immutasse: idcirco sacro approbante concilio statuimus et ordinamus, sub poena excommunicationis, quod singulis et continuis diebus, rectores et curati provinciarum nostrarum, quilibet per se vel alium, circa Solis ortum, pulsent seu pulsari faciant unam campanam per modum et formam quibus trahitur de fero, quando pulsatur pro Ave Maria.</p>
                    <p>Et tunc omnibus et singulis qui pro pace et statu prospero ecclesiae conservandis, et augmentandis, devote, ob reverentiam et honorem illorum quinque vulnerum per Salvatorem nostrum in ara crucis pro redemptione generis humani receptorum, quinquies genibus flexis orationem Dominicam dixerint, et ad honorem septem gaudiorum quae de filio suo beata Virgo habuit, septies angelica salutatione, scilicet Ave Maria, eam devote salutaverint, de injunctis poenitentiis triginta dies misericorditer relaxamus.</p>
                </div>
                <div>
                    <head>Capitulum 128</head>
                    <p>(128) Qui in contemptum ecclesiae, excommunicationis sententias et interdicti vilipendunt, usurpando sibi sacerdotale officium, sententias fingentes per eos ferri posse in Dei vilipendium, et censurae ecclesiasticae opprobrium, poena hic contenta affligantur.</p>
                    <p>Ad audientiam nostram pervenit, quod abominabilis in quibusdam partibus invalescere coepit abusio, videlicet quod quidam nequitiae filii maledictionis alumni, non timentes Deum, nec hominem reverentes, cum censuram ecclesiasticam vilipendunt, cumque ad hominum salutem inventam, tamquam venenum, respuunt medicinam, ad interitus festinando perniciem, suis nefandis exemplis in perversitatis ruinam alios damnabiliter seducendo, cum Belial eorum patre, superbiae sedem sibi ab aquilone constituunt, suosque superiores contemnunt, contra eos rebellionis calcaneum crigentes, tales, cum, ut fertur, adulterinum praelati vel presbyteri confingentes officium, interdictumque sibi ministerium temere usurpantes, dum exigente justitia, per suos superiores excommunicationis subduntur sententiis, vel de suorum superiorum mandatis hujusmodi sententiarum innodati vinculis nunciantur, in superiorum promulgantium et per eos promulgatarum sententiarum contemptum, se parem vel similem in superiores ipsos habere potestatem, contra ipsosque seu denunciatores sententiarum ipsarum, quantum in ipsis nequitiae filiis est, excommunicationis sententias, versa immo perversa vice, fulminare praesumunt, accensos palearum fasciculos, vel candelas de cepo, seu carbones, aut tisones ardentes in patellis, conchis, sartaginibus, vel similibus vasis vituperabiliter extinguendo.</p>
                    <p>Cum igitur talia in Dei opprobrium et ecclesiasticae vilipendium disciplinae redundare noscantur: praesentis concilii ordinatione statuimus, et districtius inhibemus, ne quis clericus vel laicus, cujuscumque ordinis, conditionis, aut status existat, tam perniciosa facto pariter et exemplo, per se vel alium, seu alios, de caetero attentare praesumat.</p>
                    <p>Qui vero hujusmodi statuti transgressor extiterit, et infra tridum emendam exinde non exhibuerit competentem: ex tunc se noverit ipso facto excommunicationis vinculo innodatum.</p>
                    <p>Locus vero ubi haec vel similia, ipsius loci domino sciente, vel mandante, vel ratum habente, seu, postquam requisitus fuerit ipse seu locum tenens ejusdem, infra sex dies corrigere negligente, praesumpta fuerint, ecclesiastico tamdiu sit et remaneat suppositus interdicto, donec ad mandatum ecclesiae, quam delinquens offenderit, et praelati, quem irreverenter despexerit, sufficiens et idonea satisfactio ac realis emenda praestita fuerit per eumdem: quam, cum in talibus non sit relaxanda vindicta, offensus praelatus minime remittere valeat ullo casu.</p>
                    <p>Quinimmo eisdem poenis illos vel illas volumus subjacere, qui vel quae talia mandaverint fieri, vel alias opem vel operam aut consilium praebuerint: si tamen rem adeo detestabilem perducere contigerit in effectum.</p>
                    <p>Addito, quod eorum posteri, usque ad secundam generationem, in clericorum collegium nullatenus admittantur, nisi prius, per metropolitanum cum uno suffraganeo, cum ipsis super hoc fuerit misericorditer dispensatum.</p>
                    <p>Si vero clericus beneficiatus, in dignitate, personatu, seu officio constitutus, taliter excesserit: ultra poenam quae laico infligeretur, praeterea beneficio ecclesiastico, si quod in provinciis nostris obtinet, vel aliqua earumdem, sit ipso facto praesentis concilii auctoritate privatus.</p>
                    <p>Non beneficiatus autem, ad obtinendum beneficium sit ex tunc inhabilis et indignus.</p>
                </div>
                <div>
                    <head>Capitulum 129</head>
                    <p>(129) Lata sententia excommunicationis vel interdicti, requisitus ordinarius ab alio, eas faciat inviolabiliter observari.</p>
                    <p>Sententiam excommunicationis vel interdicti latam ab uno, alii denunciari et observari faciant, cum a proferente super hoc fuerint requisiti.</p>
                    <p>Addentes, quod hujusmodi sententiae excommunicationis et interdicti nonnisi ex justis causis, et cum magna solemnitate, proferantur.</p>
                </div>
                <div>
                    <head>Capitulum 130</head>
                    <p>(130) In cessatione Divinorum, capitulum Alma mater observetur.</p>
                    <p>Cum in quibusdam constitutionibus sacri praesentis concilii, et alias, in provinciis nostris sit cautum, quod in certis casibus debeat cessari penitus a Divinis: ejusdem approbatione concilii declaramus, praedictam cessationem debere fieri, prout tempore generalis interdicti per constitutionem felicis recordationis Bonifacii papae octavi, quae incipit Alma mater, et per alias constitutiones canonicas, est statutum.</p>
                </div>
                <div>
                    <head>Capitulum 131</head>
                    <p>(131) A dominis temporalibus, excommunicati, ad unitatem ecclesiae, per ordinarios requisiti, redire compellantur: et domini temporales requisiti, negligentes, vinculo excommunicationis astringantur: et excommunicati, tempore quo Divina celebrantur, ab ecclesia exire teneantur.</p>
                    <p>Cum utraque jurisdictio, videlicet spiritualis, et etiam temporalis, a principio manaverit ab eodem: evidenti necessitate urgente statuimus, quod domini temporales, judices, et eorum bajuli, et locatenentes, ad requisitionem archiepiscoporum, episcoporum, vel officialium eorumdem, excommunicatos ad petendum absolutionis beneficium, et ad sinum sanctae matris ecclesiae revertendum, per bonorum suorum captionem, venditionem, distractionem, et per alia juris remedia, citra poenam sanguinis, compellant; et nisi infra octo dies, a dictae requisitionis tempore computandos, requisitionem hujusmodi praevenerint cum effectu, nec se legitime excusaverint, iidem requisiti excommunicationis incurrant sententiam ipso facto.</p>
                    <p>Item, quod excommunicati, praesertim postquam denunciati in ecclesiis publice fuerint, non jungant se Divinis officiis, nec intrent ecclesias, quamdiu Divina hujusmodi officia celebrantur ibidem.</p>
                    <p>Et illi qui dictos excommunicatos in ecclesiis viderint, dum dicta Divina ibidem celebrantur officia, hoc ipsarum ecclesiarum denunciare rectoribus teneantur, vel locatenentibus eorumdem.</p>
                    <p>Et si excommunicati praedicti, de ipsis ecclesiis exire contempserint [9] requisiti, ordinariorum arbitrio puniantur, praeter alias poenas a jure introductas.</p>
                    <p>Et si in mortis articulo absoluti fuerint, nihilo minus tamen ecclesiastica careant sepultura, donec de hujusmodi contemptibus ordinariorum arbitrio pro eis satisfactum fuerit competenter.</p>
                    <p>Rectores vero ecclesiarum ipsarum, de talibus transgressoribus et eorum nominibus, infra mensem, ordinarium suum per suas certificare litteras teneantur.</p>
                </div>
                <div>
                    <head>Capitulum 132</head>
                    <p>(132) Excommunicati ad manus osculum non admittantur, nec in potu pariter, nec in cibo.</p>
                    <p>Quia jus ecclesiasticae disciplinae contemnitur, eo quod excommunicati arctius non vitantur, et quod agitur a praelatis, facile trahitur a subditis in exemplum: dicti concilii approbatione statuimus, quod praelati excommunicatos publice ad manus osculum non admittant, et quod ab ipsis praelatis vitentur, comedendo, bibendo, tam in dando eisdem excommunicatis, quam in recipiendo ab ipsis [10] nisi praedicti excommunicati, ad dandum eisdem praelatis, ratione procurationis vel census, vel alias legitime ad hoc teneantur [11] et a dictis praelatis et aliis evitentur secundum mandata judicum, et secundum canonicas sanctiones: ut excommunicati, rubore confusi, ad gremium sanctae matris ecclesiae libentius revertantur.</p>
                </div>
                <div>
                    <head>Capitulum 133</head>
                    <p>(133) Confirmatio constitutionum a praedecessoribus archiepiscoporum editarum.</p>
                    <p>Cum multa sit diligentia per nostros praedecessores provisum casibus, qui solent in nostris civitatibus, provinciis, et dioecesibus evenire, per constitutiones legitimas provinciales, quae ab aliquibus minus debite observantur: hinc est quod nos, omnes constitutiones provinciales, alias per praedecessores nostros et per nos editas, renovamus, approbamus, easque de fratrum nostrorum consilio et assensu, ex certa scientia confirmamus, ac ipsas praecipimus inviolabiliter observari: nec per ista praecedentia statuta in praesenti concilio facta, aliis statutis et observantiis provincialibus seu synodalibus intendimus in aliquo derogare, nisi in quantum praedictis cessent contraria vel adversa.</p>
                    <p>In quorum omnium fidem et testimonium praemissorum, nos Petrus Narbonensis, et Gaffredus Tolosanus, Divina providentia archiepiscopi, et Philippus abbas Soricinii, vicariusque generalis domini Arnaldi archiepiscopi Auxitani, supradicti, praedictas constitutiones ad instar publici instrumenti publicari mandavimus per Bernardum de Fabrica, alias de Cornutio, et Joannem Nigri notarios publicos et scribas nostros infrascriptos, et sigillorum nostrorum appensione muniri, ad majorem roboris firmitatem, et certitudinem pleniorem.</p>
                    <p>Et nos siquidem, et reverendi in Christo patres, domini, H. Biterrensis, I. Carcassonensis, A Electensis, R. Vaurensis, G. Appamiarum, et G. Lombariensis, B. Convenarum, episcopi suffraganeique nostri supradicti, necnon praedicti vicarii et procuratores absentium aliorum suffraganeorum nostrorum, et in praefato concilio non comparentium, omnia et singula in dictis statutis contenta, rata et grata habuimus atque firma: nisi si et in quantum dominus noster papa vellet ea corrigere, diminui, vel augeri.</p>
                </div>
                <div>
                    <head>Explicit</head>
                    <p>Actum et datum in dicta ecclesia cathedrali civitatis Vaurensis, anno a nativitate Domini millesimo trecentesimo sexagesimo octavo, et die sexta mensis Junii, indictione sexta, pontificatus sanctissimi in Christo patris, et domini nostri, domini Urbani Divina providentia papae quinti praedicti anno sexto: praesentibus dominis, Petro de Sortenaco legum doctore, decano sancti Felicis de Caramanno, Tolosanae dioecesis; Joanne de Karolay magistro in sacra pagina, magistroque majore ac canonico ecclesiae Narbonensis; Petro Vernhio decretorum doctore, canonico Narbonensi; Petro Villani legum doctore, vicario et officiali Tolosano; et venerabili et religioso vito domino Amelio de Lautreco decretorum doctore, canonico et cancellario Tolosano; Bertrando Ayromeri licentiato in decretis, officiali Narbonensi; Jacobo Maynerii in legibus baccallario, dioecesis Claromontensis; et Guillelmo Siguerii baccallario in decretis, canonico et sacrista ecclesiae collegiatae beatae Mariae Gissonensis, Urgellensis dioecesis; et pluribus aliis venerabilibus et providis viris, testibus ad praemissa vocatis, requisitis, et rogatis.</p>
                    <p>Et me Joanne Nigri clerico Morinensis dioecesis, publico apostolica et imperiali ac archiepiscopali auctoritate scriba et notario, qui simul cum magistro Bernardo de Fabrica, alias de Cornutio, dicti domini archiepiscopi Tolosani et scriba et notario infrascripto nominando, statutorum sive constitutionum suprascriptorum editioni et ordinationi, dictorum dominorum episcoporum praesentium ac aliorum dominorum episcoporum absentium procuratorum et vicariorum generalium ratificationi, confirmationi, requisitioni, et aliis omnibus et singulis supradictis, dum sic, ut supra leguntur, agerentur et fierent, una cum praenominatis testibus praesens interfui, eaque omnia et singula, prout supra scripta sunt, manu mea propria scripsi, et in hanc publicam formam per dictos dominos archiepiscopos et vicarium domini archiepiscopi Auxitani, una cum dicto magistro Bernardo requisitus et mandatus redegi, et signum meum ante subscriptionem apposui in testimonium praemissorum.</p>
                    <p>Ego vero Bernardus de Fabrica, alias de Cornutio, clericus Caturcensis, publicus apostolica et imperiali auctoritate notarius, et dicti domini archiepiscopi Tolosani scriba, simul una cum supradicto magistro Joanne Nigri notario publico supradicto, et dicti domini archiepiscopi Narbonensis etiam scriba, praedictorum statutorum sive constitutionum editioni, ordinationi, dictorumque dominorum praesentium episcoporum, necnon aliorum dominorum episcoporum absentium procuratorum, et aliorum vicariorum generalium, approbationi, ratificationi, confirmationi, et requisitioni, et aliis omnibus et singulis supradictis, dummodo fierent et ordinarentur praedicto, una cum praenominatis testibus praesens fui, eaque omnia et singula supradicta in notam communicatis primitus collatione cum dicto magistro Joanne, et ipsis per eumdem magistrum Joannem scriptorem in hanc publicam formam redactis, signumque meum et subscriptionem meam praedictam solitam apposui in fidem et testimonium omnium praedictorum.</p>
                </div>
                <div>
                    <head>Footnotes</head>
                    <p>[1] gap marked with &quot;.......&quot;.</p>
                    <p>[2] &quot;?&quot; printed here.</p>
                    <p>[3] ed. occurendum</p>
                    <p>[4] (etiamsi canon vel pensio propterea non solvatur) in parentheses</p>
                    <p>[5] (cum nec in eis, nec in eorum bonis aliquam habeant potestatem) in parentheses</p>
                    <p>[6] ed. excommunicatitionis</p>
                    <p>[7] open round brackets here.</p>
                    <p>[8] close round brackets here.</p>
                    <p>[9] ed. comtempserint</p>
                    <p>[10] open round brackets here.</p>
                    <p>[11] close round brackets here.</p>
                </div>
            </div>
        </body>
    </text>
</root>
