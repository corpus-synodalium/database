<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Trier</title>
                <recordID>0002</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1277</origDate>
                <dateNotes/>
                <origPlace>Trier</origPlace>
                <diocese>Trier</diocese>
                <province>Trier</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 2</p>
                <p>Year: 1277</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: Hartzheim gives date as 1227; redated by Heydenreich, Trierer Synodalstatuten, to 1277; supported by Johanek, Pariser Statuten, 340-41; </p>
                <p>Place: Trier</p>
                <p>Diocese: Trier</p>
                <p>Province: Trier</p>
                <p>CountryModern: Germany</p>
                <p>Latitude: 49.7596</p>
                <p>Longitude: 6.6439</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Heinrich I von Finstingen</p>
                <p>IssuingAuthorityAlt: None</p>
                <p>RegnalStart: 1260</p>
                <p>RegnalEnd: 1286</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: c. 1 contains Middle High German</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Blattau, Statuta synodalia, I, 14-30</p>
                <p>EditionOther: Hartzheim III, 526-35</p>
                <p>SourceNotes: http://books.google.com/books?id=dow-AAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Incipiunt Statuta concilii Trevirensis.</p>
                    <p>Praecipimus firmiter et districte, quatenus omnes Sacerdotes de caetero ieiuni nigris capis et rotundis vel superpelliciis et stolis Synodum intrent, et tam eundo quam redeundo ita honeste in hospitiis suis se habeant, ne status Clericorum vertatur in contemtum.</p>
                    <p>Item praecipimus firmiter sub poena suspensionis, ut unusquisque Sacerdos penes se habeat Statuta Concilii Trevirensis et Praecepta Synodalia, et singulis mensibus legant vel sibi legi faciant, et librum, in quo continentur, ad Synodum secum deferant et in manibus suis teneant ibidem.</p>
                </div>
                <div>
                    <head>Capitulum 1</head>
                    <p>(1) De Baptismo et eius speciebus.</p>
                    <p>Baptismus cum reverentia et honore celebretur in aqua communi sub hac forma: Ego baptizo te in nomine Patris, et Filii, et Spiritus Sancti.</p>
                    <p>Et laici doceantur a Sacerdotibus suis sic baptizare, etiam mulieres, ut sciant in articulo necessitatis.</p>
                    <p>Et distincte proferantur, id est, cum quadam magna discretione omnia verba in baptismo, maxime praedicta, in quibus tota vis Sacramenti consistit.</p>
                    <p>Et Gallici Sacerdotes in Romano doceant laicos, quomodo debeant baptizare parvos pueros suos in necessitate.</p>
                    <p>Etiam pater et mater, dicendo cum intentione baptizandi: Je te baptoi en nomme do Patre et do Fis, et do Sainte Esperit.</p>
                    <p>Theutonici vero dicant: Ich deuffen dich in deme Name des Vaders, inde des Sonnes, inde des heilegen Geistes.</p>
                    <p>Et semper interroget Sacerdos laicum, cum in necessitate baptizavit, quid dixerit? aut quae fecerit, aut quae egerit? et si invenerit cum discretione baptizasse, et formam verborum observasse, et intentionem baptizandi habuisse, approbet factum et faciat sibi deferri puerum et non baptizet eum, sed chrismate inungat eum et dicat illa verba, quae dici solent.</p>
                    <p>Sin autem, rebaptizet eum.</p>
                    <p>Ad levandum puerum de fonte tres vel quatuor admittantur et non plures.</p>
                </div>
                <div>
                    <head>Capitulum 2</head>
                    <p>(2) Sequitur de Confirmatione et Inunctione.</p>
                    <p>Moneant Sacerdotes populum sibi subditum frequenter ad confirmationem, quia in hoc Sacramento datur Spiritus Sanctus ad corroborationem fidei per Sanctam Trinitatem, et quod pueri adulti accedentes ad confirmationem prius pure confiteantur.</p>
                    <p>Item ad Sacramentum extremae unctionis moneant Sacerdotes populum sibi subditum, quia est medicina corporis et animae, et pluries potest iterari, quando contingit pluries letaliter, id est, mortaliter aegrotare.</p>
                    <p>Sed baptismus, nec confirmatio pluries non possunt iterari.</p>
                    <p>Et Sacerdotes exhibentes devote exhibeant, et ipsa verba unctionis extremae proprio ore proferant, nihil inde exigentes ab infirmis.</p>
                </div>
                <div>
                    <head>Capitulum 3</head>
                    <p>(3) Sequitur de Eucharistia.</p>
                    <p>Sacramentum Eucharistiae ad minus semel in anno suscipiant laici prius contriti et pure confessi suo proprio Sacerdoti vel viris literalis habentibus auctoritatem delegatam, et habentibus licentiam a Sacerdote loci, ubi volunt et debent audire confessionem.</p>
                    <p>Si qui autem hoc obmiserint sine licentia suorum propriorum Sacerdotum, illi nobis vel officiali nostro denuncientur super hoc, ut iustum fuerit, corrigendi.</p>
                    <p>Corpus Domini cum campanula et lucerna et luminibus honorifice et decenter portetur infirmis.</p>
                    <p>Item doceantur laici a Sacerdotibus genua flectere, pectus pungere, manus iungere, dum Sacramentum Eucharistiae sic portatur ad infirmos.</p>
                    <p>Si aliqua negligentia contigerit in hoc Sacramento, videlicet obmitteudo, effundendo, spargendo vel evomendo, iussa Canonum observentur.</p>
                    <p>Item Sacerdotes moneant populum sibi subditum, ut inducant eum ad sequendum corpus Domini devote sine clamore, cum contigerit sic portari.</p>
                    <p>Item hostia ante transubstantiationis verba non elevetur ad populum.</p>
                    <p>Item Sacerdos quando in necessitate oportet eum duas missas celebrare, si ad primam missam post sumptum sanguinem ablutionem sumpserit, ieiunus non est ad secundam missam, nec ei licebit celebrare secundam missam, tamen illa ablutio tradatur alicui homini existenti bonae vitae et honestae, et continenti personae, et non detur cuilibet rudi et indiscreto rustico existenti.</p>
                    <p>Item Sacerdos quando ipse celebrat missam, sumat ipsemet corpus Domini, et alteri non det ad sumendum, nec pro infirmis sumat, quia nullo modo fieri debet; qui autem contra fecerit, poena gravi punietur, quia plus peccat dimittendo quam sumendo.</p>
                    <p>Item Sacerdos, qui celebrat missam, debet conficere corpus Christi et canonem legere: alias peccat mortaliter, quia facit populum adorare panem simplicem, quod est idololatria.</p>
                    <p>Item nullus Sacerdos celebret missam cum hostia consecrata aliquo modo, quia gravissime peccaret et gravissime puniretur.</p>
                    <p>Item nullus Sacerdos det hostias non consecratas pueris vel aliis hominibus pro corpore Christi, quia nullo modo fieri debet.</p>
                    <p>Item nullus Sacerdos det corpus Domini pueris vel infirmis, qui cibum non valent retinere.</p>
                    <p>Item nullus Sacerdos propter occulta peccata mortalia, quae scit per confessionem, debet negare corpus Domini alicui publice: peccat enim graviter quilibet Sacerdos faciens hoc, quod facere non debet.</p>
                    <p>Item ex relatione multorum audivimus, quod quidam Sacerdotes sunt, qui in Pascha Domini licentiant suos subditos ad communicandum non confessos in mortalibus peccatis, ut post Pascha Domini confiteantur, eo quod ipsi Sacerdotes nimis tarde incoeperunt audire confessiones suorum subditorum, et ideo pon possunt eos audire; quod ne de caetero fiat, sub poena suspensionis et excommunicationis firmiter praecipimus et districte inhibemus.</p>
                </div>
                <div>
                    <head>Capitulum 4</head>
                    <p>(4) In quo loco confessio sit audienda.</p>
                    <p>Sacerdotes confessiones suorum subditorum recipiant in loco patulo, et Sacerdotes non absolvant confitentes nisi poenitentiam promittentes.</p>
                    <p>Item Sacerdotes remittant ad nos vel nostrum Primarium peccata graviora, scilicet homicidia, sacrilegia, et maxime de corpore Domini nostri Iesu Christi, de chrismate et de oleo sancto, de aqua baptismi, et periuria et falsa testimonia et peccata, quae sunt contra naturam, simoniam, incestum monialium, consanguinearum, et deflorationem virginum, veneficia, iniectores manuum in parentes, vota fracta, incendiarios, usurarios, etiam et illos qui parvulos pueros suos opprimunt, etiam et illos qui pueros suos sine baptismo perire permittunt.</p>
                    <p>Item nullus Sacerdos praesumat absolvere aliquem existentem reum in casibus pertinentibus ad Dominum Papam vel eius Legatos, nisi cautione idonea vel satisfactione praecedente, vel in articulo mortis.</p>
                    <p>Primus casus est de illo, qui verberat Clericum vel Religiosum.</p>
                    <p>Secundus est de illo, qui incendit Ecclesiam et est denunciatus excommunicatus ab Episcopo.</p>
                    <p>Tertius casus est de illo, cum quis frangit Ecclesiam, et similiter est denunciatus excommunicatus ab Episcopo.</p>
                    <p>Quartus casus est de illo, qui scienter et sponte communicat excommunicato a Domino Papa, et eos recipit in officiis divinis.</p>
                    <p>Quintus casus est de illo, qui falsificat literas Domini Papae.</p>
                    <p>Sextus casus est de illo, qui communicat aliter excommunicato a Domino Papa in termine scienter impendendo ei consilium, auxilium vel favorem.</p>
                    <p>Item nullus Sacerdos absolvat aliquem a sententia excommunicationis volsa in eum authoritate superioris, nisi in articulo mortis.</p>
                    <p>Item praecipimus firmiter et districte, ut Sacerdotes in casibus perplexis, id est, dubitariis et erroneis remittant subditos suos ad peritiores se, qui habent authoritatem super haec delegatam.</p>
                    <p>Item nullus Sacerdos revelet confessionem directe vel indirecte, nutu, verbo vel signo, generaliter vel specialiter: alioquin in degradatione honoris sui gravissime et indesinenter punietur.</p>
                    <p>Item in usura, furto, rapina, fraude acquisitis caveant sibi Sacerdotes, ne iniungant poenitentias vel missarum, vel eleemosynarum, vel huiusmodi, priusquam ablata reddiderint, vel de reddendo cautionem praestiterint, si habeant unde restituant.</p>
                    <p>Item nullus Sacerdos ex cupiditate sua iniungat in confessione missas, nec septenale, nec trienale, nec annale, et pro vivis nullum fiat tricenarium, nec annale.</p>
                    <p>Item in confessione non requirat Sacerdos nomina personarum, cum quibus peccaverint confitentes, sed circumstantias tantummodo et qualitates, quae notantur in hoc versu: quis, quid, ubi, per quos, quoties, cur, quomodo, quando.</p>
                    <p>Item Sacerdotes cauti sint in interrogationibus de peccatis, ne simplicibus detur occasio faciendi, quod prius nesciverunt.</p>
                    <p>Item nullus Sacerdos non sibi subditum recipere praesumat in confessione, ligare vel absolvere, nisi de licentia nostra vel Presbyteri sui, et ex causa rationabili et honesta.</p>
                    <p>Item Sacerdotes in casibus, in quibus absolvere possunt, his verbis utantur in absolutionibus suis: Authoritate, qua fungor, ego te absolvo a vinculo excommunicationis, et restituo te unitati Ecclesiae Sanctae in Nomine Patris, et Filii, et Spiritus Sancti, Amen.</p>
                    <p>Item inhibemus firmiter et districte, ne aliquis Sacerdos scribat peccata confitentium in literis apertis, sed tantummodo clausis.</p>
                </div>
                <div>
                    <head>Capitulum 5</head>
                    <p>(5) Sequitur de Matrimonio et eius speciebas.</p>
                    <p>Matrimonium cum honore et reverentia et in facie Ecclesiae celebretur.</p>
                    <p>Item praecipimus districte, ut antequam matrimonium contrahatur, fiant edicta in Ecclesiis tribus diebus Dominicis et festivis, quod tales volunt contrahere; si aliquis scit impedimentum notum, scilicet consanguinitatem, affinitatem, compatrinitatem et huiusmodi, dicat; et si nullum impedimentum invenerit Sacerdos nec a populo nec a contrahentibus, coniungat eos sub debita forma verborum et prosequatur officium nuptiarum, sicut scriptum est in libris Ordinarii.</p>
                    <p>Item clandestina matrimonia prohibemus Sacerdotibus, ne aliquo modo ab eis fiant.</p>
                    <p>Item nulla persona ignota recipiatur ab aliquo Sacerdote ad contrahendum matrimonium sine litera Episcopi sui vel Officialis vel personae authenticae, cui fides sit adhibenda.</p>
                    <p>Item prohibemus firmiter et districte, ne laici, quicunque sint, authoritate sua sine Sacerdote aliquos matrimonialiter audeant coniungere; quod si fecerint, tam ipsi, quam eis in hoc aliquo modo consentientes usque ad dignam satisfactionem excommunicentur, et alias poena gravi puniantur, et hoc diebus Dominicis praecipimus per Presbyteros subditis suis denunciari et intimari.</p>
                    <p>In matrimonio autem celebrando observetur haec forma verborum, ut dicat vir mulieri: Accipio te in meam uxorem; mulier autem e contrario viro dicat: Accipio te in meum maritum; et haec verba sint de praesenti, et non de futuro.</p>
                    <p>Verba autem haec in sponsalibus observentur: Accipiam te in meam uxorem; accipiam te in meum maritum, ita ut sint verba de futuro, et non de praesenti.</p>
                    <p>Item praecipimus, ut pro benedictionibus nuptiarum sicut nec pro aliis Sacramentis conferendis nullus Sacerdos aliquid exigere audeat vel praesumat.</p>
                    <p>Item cum libera debent esse matrimonia, inhibemus, ne quis consanguineus, affinis, vel alius potestatem habens super volentes matrimonio coniungi, recipiat quocunque colore quaesito aliquam pecuniam pro matrimonio contrahendo, vel contrahendo impediendo.</p>
                </div>
                <div>
                    <head>Capitulum 6</head>
                    <p>(6) De Ecclesiis et ad eas pertinentibus.</p>
                    <p>Item munda serventur vasa ministerii et vestes et pallae Altaris, ampullae chrismatis non sint vitreae, sed de aliquo metallo, maxime de stagno; et diligenter discernant Sacerdotes, in quo vase sit chrisma, in quo vase sit oleum sanctum, in quo vase sit oleum infirmorum.</p>
                    <p>Item praecipimus, ut illi qui tenentur ornare Ecclesias, in coopertura videlicet, in libris, in vestimentis et aliis necessariis ad Ecclesias pertinentibus, eas exornent et faciant hoc, quod tenentur, ita quod exinde non possint redargui, sed ut magis debeant et possint ab aliis commendari.</p>
                    <p>Item Sacerdotes sive Presbyteri habeant hostias decentes et non putridas vel muscidas in mundo vase.</p>
                    <p>Item quando corporalia lavanda sunt, primo ponantur a Sacerdotibus in aquam, et postea tradantur alicui religiosae personae ad lavandum.</p>
                    <p>Item praecipimus firmiter et districte, ut aqua baptismi, oleum sanctum, chrisma, oleum infirmorum, corpus Domini diligenter et sub firma custodia et sera custodiantur, et in tali vase, quod cum ipso Sacramento non valeat leviter apportari; quicunque autem Sacerdotes in hoc negligentes fuerint, gravissime punientur.</p>
                    <p>Item Sacerdotes non admittant altaria ita parva, ut in eis cum timore celebrare oporteat.</p>
                    <p>Item Sacerdotes firmiter praecipiant subditis suis, ut cimiteria eorum firmiter serentur, ne pecora et alia animalia intrent.</p>
                    <p>Item nullus Ecclesiam audeat obligare pro debitis alienis, alioquin nihil valeat, et sic sit suspensus ab administratione spiritualium et temporalium; idem dicimus de monacho pro laici debitis obligato.</p>
                    <p>Item nullus Sacerdos portionem ab antiquo assignatam audeat minuere, seu Ecclesiam constituere censualem.</p>
                    <p>Item non permittant Sacerdotes ludos theatrales fieri in Ecclesia, et alios ludos inhonestos.</p>
                    <p>Item Ecclesia debet reconciliari, si coniuges vel alii in Ecclesia commisceantur, idem dicimus de cimiterio; item pro simplici fornicatione; item pro adulterio et homicidio; item pro effusione sanguinis violenta ibi facta.</p>
                    <p>Item nullus in odium alterius altaria denudet, vel crucifixum deponat, vel spineis coronis circumdet, vel pro vivis cantet missam pro defunctis, vel nomine eorum, quos odit, feretrum cum exequiis mortuorum in Ecclesia ponatur, ut citius moriantur; quia gravissime puniretur et deponeretur.</p>
                    <p>Item nullus Sacerdos permittat sibi ad Altare foeminam ministrare.</p>
                    <p>Item campanariae non vendantur, sed gratis alicui honestae personae concedantur.</p>
                    <p>Item inhibemus, ne fontes, arbores, aut etiam aliae creaturae quaecunque sint, vel etiam ossa mortuorum in muris inventa, de quibus nec sacra scriptura loquitur, nec aliqua veritatis apparent argumenta, aliquatenus ab aliquibus adorentur, quia idololatria est et etiam ritus gentilitatis.</p>
                    <p>Item praecipimus, ut festum sanctae Catharinae virginis et martyris solemniter celebretis, et faciatis a vestris subditis devote celebrari.</p>
                    <p>Item festum sanctae Elisabeth.</p>
                </div>
                <div>
                    <head>Capitulum 7</head>
                    <p>(7) Sequitur de Canonicis et Beneficiatis.</p>
                    <p>Item praecipimus, ut omnes faciant se ordinari, scilicet alii in Subdiaconos, alii in Diaconos, alii in Sacerdotes, secundum quod Nobis, Decano et suo capitulo visum fuerit expedire.</p>
                    <p>Item tales caveant diligenter, ne ab eis matrimonium crucifixi male expendatur.</p>
                    <p>Item monemus omnes et singulos habentes beneficia curam animarum habentia, ut, secundum quod constitutum est in Concilio Lugdunensi, infra annum se faciant in Presbyteros ordinari, et residentiam faciant personalem, alioquin contra ipsos, quomodocunque debuerimus, procedemus et de ipsis beneficiis ordinabimus, prout ad nostrum officium pertinebit.</p>
                    <p>Item inhibemus omnibus personis ecclesiasticis sub poena suspensionis, quam in contrafacientes ferimus, ne quis praesentet vel praesentatas admittat ad beneficia curam animarum habentia manifestum vel notabilem patientes in aetate defectum. [1]</p>
                </div>
                <div>
                    <head>Capitulum 8</head>
                    <p>(8) Sequitur de Decanis.</p>
                    <p>Item praecipimus firmiter et districte, ut omnes Decani Collegiorum et Christianitatis in suis capitulis legi faciant Statuta Concilii Trevirensis et Statuta Synodalia, et ad observationem omnes moneant et efficaciter introducant.</p>
                    <p>Item praecipimus, quod Decani accusent vel deferant nobis vel Officiali nostro omnes Sacerdotes et Clericos lusores et tabernarios, fornicatores manifestos, et celebratores clandestinorum matrimoniorum, et usurarios et negotiatores: similiter alii Clerici de Decanis hoc idem facere teneantur.</p>
                    <p>Item nullus Sacerdos celebret missam sine matutinis et horis dictis debitis, et in mortali peccato existens, et suspensus ab officio suo, et communicans excommunicato, nisi absolutus.</p>
                    <p>Item praecipimus firmiter et districte, ne quis Sacerdos quacunque occasione aliquid exigat pro sepultura, aut pro aliquo ecclesiastico Sacramento, sed piae consuetudines observentur.</p>
                    <p>Item moneant Sacerdotes populum sibi subditum ad confessionem puram et integram faciendam proprio Sacerdoti suo, vel viris literatis habentibus auctoritatem super hoc delegatam.</p>
                    <p>Item praecipimus servare ieiunia consueta, et Sacerdotes doceant populum sibi subditum, quae sunt peccata mortalia in communi, et quae solita sunt fieri; sicut furtum, usura, rapina, venditio ad novum vel emptio, blasphemiae, fornicatio, operari in diebus festivis et aliorum inobedientia divinorum mandatorum, mala decimatio, falsum iudicium, malum exemplum, sacrilegium, homicidium, incendium, et violentia, error in fide, fictio, hypocrisis et invidia, ira, gula, acedia, superbia, simonia, et huiusmodi.</p>
                    <p>De talibus vero et articulis fidei et de decem prasceptis Sacerdotes subditos suos instruant, et alias illiterati et inexperti Sacerdotes nullatenus populo sibi subdito praedicare praesumant, ne contingat eos fieri magistros erroris, qui nunquam fuerint discipuli veritatis; sed cum ab aliis viris literatis subditis suis contigerit praedicari, verbum Dei devote audiant et disciplinate, et inde propter scandalum hominum non recedant; et nullatenus verbum Dei, quod pro suorum fit salute subditorum, impedire audeant, sed in omnibus promoveant, in quantum possunt.</p>
                    <p>Item praecipimus firmiter et districte, ut viros religiosos, scilicet fratres Praedicatorum et Minores, cum ad vos venerint, benigne recipiatis et caritative pertractetis, et plebes vobis subditas ad hoc inducatis, ut ab ipsis verbum Dei audiant et alias eorum consiliis sanis acquiescant, diligenter et fideliter moneatis.</p>
                    <p>Alios vero cuiuscunque ordinis vel status cuiuscunque sine nostris literis ad praedicandum vel confessiones audiendas, seu poenitentias, indulgentias iniungendas nullatenus recipere praesumatis.</p>
                    <p>Item praecipimus firmiter et districte Sacerdotibus, ne praedicare permittant aliquos illiteratos, videlicet Begardos vel Conversos, seu alios cuiuscunque ordinis sint etiam extra Ecclesiam, videlicet in vicis vel in plateis: etiam Sacerdotes parochianis suis praecipiant, ne tales audiant propter haereses et errores, quos seminant in populo; similiter et quaestionarii praedicatores formam praedicandi in generali Concilio Lugdunensi promulgatam extendentes et falsa veris intromiscentes, de falsitate interposita etiam coram populo redarguantur; et quia quaestionarii huiusmodi per literas falsas aut revocatas, super quibus deliberare non sciunt simplices Sacerdotes, quaestum faciunt, districte praecipimus et firmiter inhibemus, ut nullus deinceps sine literis nostris vel Officialis nostri aliquatenus recipiatur.</p>
                    <p>Item inhibemus districte, ne quis Sacerdos mulieres suspectas in domo sua habeat, et Decani nostri nuncient nobis de Sacerdotibus illis, quos sciunt habere focarios negotiatores aut usurarios: alioquin et ipsi Decani ab officio sint suspensi.</p>
                    <p>Item praecipimus, quod Sacerdotes vestes decenter longas et non viridis aut rubei coloris gerant, et cingulum habeant contectum, superpellicia vel capas habeant rotundas et deferant ad Ecclesiam.</p>
                    <p>Ornamentis superfluis, maxime nodis aureis vel argenteis in vestibus suis et in capuciis suis, nec in se nec in equis suis ad aliquam vanitatem pertinentibus non utantur.</p>
                    <p>Tonsuram clericalem Sacerdotes portent et bonorum morum honestatem digna conversatione praetendant.</p>
                    <p>Item tripudia et choreas et huiusmodi ludos saeculares in cimiteriis et in ecclesiis fieri non permittant, alioquin a Divinis per triduum ipso facto noverint se suspensos: a talibus ergo tripudiis et huiusmodi ludis saecularibus et choreis sub poena suspensionis se ipsos Sacerdotes abstrahere omnino praecipimus firmiter et districte.</p>
                    <p>Item praecipimus, ut Sacerdotes scribant omnes reditus ecclesiarum suarum in missalibus suis.</p>
                    <p>Item Sacerdotes nunquam exponant aliquid de ornamentis ecclesiasticis, nec aliquid religiosi audeant exponere Iudaeis sine nostra licentia speciali.</p>
                    <p>Item prohibemus, ne vicarii perpetui ponant mercennarios alioquin constituens et constitutus uterque ab officio suo suspensus denunciabitur.</p>
                    <p>Item praecipimus districte, ut nullus Sacerdos praesumat habere plures ecclesias parochiales cum effectu, nisi prius habita nobiscum dispensatione.</p>
                    <p>Item praecipimus, quod omnes Sacerdotes curati sigilla sua infra unum mensem sibi fieri procurent.</p>
                    <p>Item praecipimus, quod nullus Presbyter deserviat cum patre suo Presbytero, nec post patrem immediate.</p>
                    <p>Item faciles sint ad audiendas confessiones pauperum, et ad conferendum Sacramenta nihil ab eis exigentes.</p>
                    <p>Item caveant sibi Sacerdotes sub privatione honoris sui, ne sollicitent aliquam personam in confessione, quod et ubique fieri prohibemus, contrarium facientes excommunicamus.</p>
                    <p>Item praecipimus, quod Sacerdotes suspensi, excommunicati, simoniaci, notorii fornicatores, cum suspensi sint, quoad se et quoad alios celebrare non praesumant, nisi prius habita dispensatione.</p>
                    <p>Item praecipimus, quod Sacerdotes illiterati non conferant cum Iudaeis coram laicis, et Sacerdotes praecipiant omnibus subditis suis, ne aliquam potationem vel medicinam ab eis sumant.</p>
                    <p>Item caveant sibi omnes Sacerdotes, ut filios suos vel filias suas non permittant contrahere cum illis, quos baptizaverunt, quia non staret matrimonium.</p>
                    <p>Item Sacerdotes non prohibeant mulieribus, si statim post partum volunt reconciliari Ecclesiae, quia possunt non tamen debent commisceri viris.</p>
                </div>
                <div>
                    <head>Capitulum 9</head>
                    <p>(9) De Sacerdotibus et Clericis.</p>
                    <p>Item praecipimus etiam districte, ut omnes Sacerdotes habeant Breviaria sua, in quibus possint horas suas legere quando sunt in itinere.</p>
                    <p>Item nullus Sacerdos celebrare missam praesumat sine Clerico respondente.</p>
                    <p>Item Sacerdotes ante prandium suum cibum suum benedicant, et postea omnes Sacerdotes gratias agant, et sedentes in mensa pias collationes habeant, utiles et honestas.</p>
                    <p>Item nullus Sacerdos celebret de die duas missas, nisi in casibus concessis, videlicet in Nativitate Domini potest dicere tres missas.</p>
                    <p>Item Sacerdos in aliis diebus potest unam missam celebrare pro defunctis et aliquam de die, si necesse fuerit propter necessitatem peregrinorum, hospitum et infirmorum, vel forte nuptiarum.</p>
                    <p>Item nullus Sacerdos vel Praelatus vasa Ecclesiae vel ornamenta vel cortinas ad usus saeculares convertat, vel ad convivia concedat.</p>
                    <p>Item nullus Presbyter arma ferat vel Clericus.</p>
                    <p>Item nullus Sacerdos candens ferrum benedicat.</p>
                    <p>Item nullus Sacerdos inungat infirmos oleo benedicto.</p>
                    <p>Item nulli Sacerdotes duellis, torneamentis, furum suspendiis, et iudicio sanguinis et etiam Clerici non intersint.</p>
                    <p>Item solemnia ieiunia ab Ecclesia instituta diligenter observent omnes Sacerdotes, et faciant a subditis observari.</p>
                    <p>Item praecipimus, ut omnes Sacerdotes ignoti aut extranei sine nostra aut eius, qui a nobis super hoc potestatem habeat, licentia praesumant in nostra dioecesi celebrare.</p>
                    <p>Item praecipimus, ut omnes Sacerdotes non permittant Trutannos et alios vagos scholares aut goliardos cantare versus super Sanctus et Agnus Dei, aut alias in missis vel in divinis officiis: quia ex hoc Sacerdos in canone quam plurimum impeditur, et scandalizantur homines audientes.</p>
                    <p>Item inhibemus sub poena excommunicationis, quam in contrafacientes ferimus, ne quis saeculari quacunque praeditus potestate iurisdictionem ecclesiasticam impedire vel perturbare praesumat, et quod Presbyteri dictos contrafacientes diebus Dominicis denuncient sic ligatos.</p>
                    <p>Item praecipimus, omnes illos qui absolutionem a sententia excommunicationis in eos lata vel revocationem eiusdem per vim vel metum extorquent, excommunicatos singulis diebus Dominicis et festivis nunciari, et quod absolutio huiusmodi seu revocatio nullam penitus obtineat firmitatem.</p>
                    <p>Item monemus omnes Clericos, qui concubinas suas manifeste detinent, ut infra XV. dies ab earum conversatione omnes desistant easque a se reiiciant et expellant, nec eas vel alias recipiant sub poena excommunicationis, quam in his scriptis ferimus in contrafacientes.</p>
                </div>
                <div>
                    <head>Capitulum 10</head>
                    <p>(10) Sequitur de usuris.</p>
                    <p>Item praecipimus districte, ut omnes usurarii restituant, quidquid ultra sortem perceperunt, sub poena contra eos in Lateranensi Concilio edita, quae talis est: Statuimus, ut omnes usurarii manifesti nec ad communionem admittantur Altaris, nec christianam, si in hoc peccato decesserint, accipient sepulturam.</p>
                    <p>Sed nec oblationes eorum quiscunque accipiat: qui autem acceperit, aut christianae tradiderit sepulturae, et quae acceperit, reddere compellatur, et donec ad arbitrium sui Episcopi satisfaciat, ab officii sui executione sit suspensus.</p>
                    <p>Item praecipimus districte, ne in mutuo ultra sortem aliquid exigant, et ne propter moram solutionis aliquid petant; ne etiam propter inducias sua mercimonia carius vendant, et ne pecuniam suam ad cauwercinos vel Iudaeos ponant propter lucrum, et ne ex pacto procurent sibi fieri remissiones, quia non excusantur apud Deum.</p>
                    <p>Item praecipimus, ut sorte deducta reddant pignora et remittant.</p>
                    <p>Item districte praecipimus, ne nomine tutelae vel praecautionis vel timore domini sui aliqui committant usuras; quia sicut non suo, ita nec alieno nomine debet quis foenus, id est, duplicem usuram exercere.</p>
                    <p>Item praecipimus, ne ea intentione mutuent pecuniam suam ante messem vel vindemias, recepturi in messe vel vindemiis bladum vel vinum pro multo minori pretio, quam valeat in tempore; bladum vel vinum emant illicite paciscendo ante messem vel vindemias ad exponendum sive expendendum in domibus tantum et non ad vendendum.</p>
                    <p>Item inhibemus Sacerdotibus et Clericis beneficiatis, ne tempore messis vel vindemiarum emant vilius bladum vel vinum a pauperibus, ut postea carius vendant.</p>
                    <p>Item omnes viciosos contractus aliunde, sive in locatione sive in segetibus in campis, adhuc emendis in futurum, nisi fiant secundum aestimationem aliquorum peritorum, firmiter inhibemus.</p>
                    <p>Item nullus scienter emat rapinam, quia tenetur ad restitutionem.</p>
                </div>
                <div>
                    <head>Capitulum 11</head>
                    <p>(11) Sequitur de nobilibus et advocatis.</p>
                    <p>Item monemus et sub divinae ultionis poena praecipimus, ut nobiles et domini terrae homines suos permittant dies festos celebrare, et non compellant eos arare, nec alias eis angarias festivis diebus imponant.</p>
                    <p>Item praecipimus districte, ut se circa cavercinos et alios usurarios ita habeant, ut in generali Concilio est statutum.</p>
                    <p>Item dominis terrae praecipimus, aut Iudaeis suis, ut eos cogant sub aliqua poena, ut non intromittant se de aliqua medicina, nec aliquam potionem dent Christianis.</p>
                    <p>Item cum de consuetudine sit approbata et tam diu observata, quod non extat memoria, tam Religiosi quam Clerici iniuriantes vel molestatores suos coram iudicibus ecclesiasticis in causam traxerint, et nonnulli nobiles, barones, ballivi, praepositi, villici et alii laici potestatem saecularem habentes, Trevirensis Dioecesis, tam Religiosos quam Clericos coram se ligitare compellant, et non patiantur eos suum prosequi ius coram iudicibus ecclesiasticis; praecipimus universis et singulis Presbyteris, quatenus in ecclesiis vestris praedictas personas moneatis, ut ab huiusmodi tam Religiosorum quam Clericorum molestatione desistant.</p>
                    <p>Nos enim praedictas personas, quae iam post dictam monitionem Religiosos et Clericos coram se compulerint litigare, excommunicationis vinculo innodamus, et praecipimus, eos singulis diebus dominicis et festivis excommunicatos publice denunciari.</p>
                    <p>Item cum hodie causae non debeant agitari nisi in civitatibus vel locis magnis et solemnibus, ubi possit haberi copia iuris peritorum, inhibemus, ne causae ex iurisdictione ordinaria descendentes ab aliquo vicario, rectore, et Decano christianitatis inter subditos audiantur, nisi vel de plano, vel consensu partium partes suas vel compositionem amicabilem interponant, maxime cum in negotiis diffiniendis duo, ut sacrorum canonum testatur auctoritas, sententia videlicet et potestas necessario requirantur.</p>
                    <p>Item moneantur laici a Sacerdotibus suis, ut in omni iuramento tria observent, alioquin sunt periuri: videlicet veritatem, iudicium, et iustitiam; quia si aliquid istorum trium defecerit, periurium dicitur: veritas enim debet esse in conscientia, hoc est, ut firmiter sciat sic esse vel non esse; alias si credit tantum, non debet de scientia sed de credulitate iurare, propter quod omnes committunt periurium, qui ita iurant esse vel non esse, quibus firmiter non constat de facto; item iudicium debet esse: iudicium discreta deliberatio, id est, ut etiam non iuret verum, nisi propter necessitatem vel utilitatem; item iustitia debet esse, ut id, quod iuratur, sit licitum et honestum.</p>
                    <p>Item non excusatur a periurio, qui compulsus sciens periurat: quia ambo sunt periuri, scilicet praecipiens et faciens.</p>
                    <p>Item moneantur laici, ne proni sint ad iurandum, et pro modica causa.</p>
                    <p>Item praecipimus omnibus Sacerdotibus, ut mala iuramenta impediant in quantum possunt.</p>
                    <p>Item in omnibus diebus dominicis et festivis moneant Sacerdotes suos subditos, ne iuvent aliquem iurare ratione consanguinitatis, timoris, pecuniae, vel amoris; quia omnes taliter iurantes, nisi firmiter sciant et constet eis de facto, periuri sunt; cum videlicet iurant ita esse vel non esse, quod ignorant.</p>
                    <p>Item diligenter intimetur omnibus laicis a Sacerdotibus suis, quam graviter illi delinquunt, qui periurium committunt.</p>
                </div>
                <div>
                    <head>Capitulum 12</head>
                    <p>(12) Sequitur de Religiosis.</p>
                    <p>Item statuimus imprimis, ut monasteria ordinum sanctorum, videlicet Benedicti, Augustini, ad observationem regulae et ordinis sui refomentur.</p>
                    <p>Item nulli monacho vel moniali duo officia in monasterio assignentur, nisi de providentia Abbatis et de consensu capituli propter evidentem necessitatem vel utilitatem monasterii, et nisi aliter Abbas et conventus iudicaverit esse ordinandum.</p>
                    <p>Item praecipimus districte, ut omnes novicii post annos discretionis vel probationis statim faciant professionem suam in manu Abbatis.</p>
                </div>
                <div>
                    <head>Capitulum 13</head>
                    <p>(13) Sequitur de paupertate voluntaria et communi vita.</p>
                    <p>Item praecipimus districte, ut omnes monachi et moniales omnibus proprietatibus suis mobilibus et immobilibus, quas hactenus habuerunt, sine difficultate renuncient, et omnia in communes usus monasterii redigantur; qui vero renunciare renuerint, excommunicentur, quod si nec sic resipuerint, per Abbatem aut Abbatissam, aut si non possunt, per nos restringantur.</p>
                    <p>Item quicunque monachi aut moniales in morte habuisse proprium deprehensi fuerint, ecclesiastica sepultura, si qui vero talium in cimiterio fratrum hactenus sepulti fuerint, eiiciantur.</p>
                    <p>Item praecipimus, ne monachi denarios, quos in missis vel privatis recipiunt vel publicis in sacrificiis, sibi reservare praesumant, sed Abbati, vel cui ipse praecepit, assignentur in communes usus expendendi.</p>
                    <p>De denariis anniversariorum vel tricesimorum et omnium, quae ad manus eorum devolvuntur, nemo sibi quidcunque appropriare praesumat, nec per monachos nec per moniales dividantur de caetero, sicut hactenus per abusionem fieri consuevit, sed in communes usus omnia redigantur.</p>
                    <p>Item praebendae, quae per abusionem hactenus divisae fuerant, in communitatem redigantur.</p>
                    <p>Nulli ergo omniuo pro victu denarii assignentur, sed de communi salario sive cellario pascantur.</p>
                    <p>Item monachis et monialibus vel conversis curtes vel allodia pro certa pensione de caetero nullatenus assignentur, si quae vero iam assignata sunt, statim omnino revocentur.</p>
                </div>
                <div>
                    <head>Capitulum 14</head>
                    <p>(14) Sequitur de dormitorio et refectorio.</p>
                    <p>Item Abbates cum monachis, Abbatissae cum monialibus dormiant in dormitorio communi, et omnes tam monachi quam moniales in dormitorio communi dormiant, nisi illi qui aegrotant; et nusquam utantur coopertoriis in lectis de pannis coloratis, vel etiam cortinis.</p>
                    <p>Item praecipimus districte Abbatibus et Abbatissis, ut suis subditis tam in victu quam in vestitu, secundum uniuscuiusque monasterii possibilitatem, necessaria administrent, panis vero et vinum et alia necessaria dentur fratribus in communi ad sufficientem necessitatem, nec alicui aliquid specialiter assignetur, et quod unicuique in eiusmodi superfuerit, iterum eiusmodi communitati reservetur, vel pauperibus distribuatur; et hospitalia pauperum in omnibus monasteriis restaurentur, et eis consueti reditus assignentur.</p>
                    <p>Item inhibemus districte, ne monachi vel moniales habeant servos vel ancillas spirituales, nisi forsitan in talibus constituti sint officiis, quod eis omnino carere non possint, et tunc de conscientia Praelatorum suorum eos assumant.</p>
                    <p>Si quis autem alias tales personas retinere praesumpserit, expelli eos de monasteriis per Praelatos praecipimus.</p>
                </div>
                <div>
                    <head>Capitulum 15</head>
                    <p>(15) Sequitur de castitate et alia vitae honestate.</p>
                    <p>Item praecipimus, quod quicunque monachus vel monialis in lapsum carnis ceciderit, de quo erit manifestum, ad nullam deinceps dignitatem vel officium possit assumi in monasterio, nisi per emendationem manifestam et honestam conversationem suam per Sedem Apostolicam vel eius Legatum vel loci Ordinarium secum meruerit dispensari.</p>
                    <p>Item praecipimus, quod si quis Abbas vel monachus in officio positus in vitium carnis lapsus fuerit, de quo fuerit manifestum, ab officio moveatur in continenti, et in poenam sui criminis de caetero stet ultimus in choro, vocem in capitulo non habeat, ad aliquam monasterii ordinationem non veniat, nisi propter manifestam emendationem providentia Abbatis eum de consilio conventus duxerit admittendum.</p>
                    <p>Ad Abbatem vero vel officium aliquod nunquam eligatur deinceps, nisi ut dictum est per Sedem Apostolicam vel eius Legatum vel loci Ordinarium secum meruerit dispensari.</p>
                    <p>Idem circa Abbatissas et moniales et canonicas regulares districte praecipimus observari.</p>
                    <p>Item praecipimus districte et firmiter omnibus Abbatibus, ut prohibeant suos subditos a mulierum suspecta familiaritate, et ne aliunde aliquis eorum ubicunque solus cum sola sedere vel stare praesumat aliquatenus.</p>
                    <p>Item ludos chorearum, alearum, schacorum, taxillorum, anulorum monachis et monialibus interdicimus omnino; et ne infra septa sui claustri, vel ipsum claustrum tabernas habere ipsas, ubi vel alibi intrare, ibi sedere, bibere vel ludere aliquis audeat, firmiter inhibemus.</p>
                </div>
                <div>
                    <head>Capitulum 16</head>
                    <p>(16) Sequitur de vestiaria et procuratione vestimentorum honestate.</p>
                    <p>Item praecipimus districte, ut Abbates et monachi, Abbatissae et moniales nec mantella, nec sorcholos portent de caetero, neque habeant pannos de nigra bruneta neque de moreto; sed quanto possit haberi melioris pretii, prout regula praecipit.</p>
                    <p>Cacullas autem habeant cum amplis capuciis et latis, et quando equitant, cappis utantur nigris et clausis, non chlamydibus.</p>
                    <p>Item statuimus, ut habeant Abbatissae et moniales habitam decentem et religiosam; sorchotas autem laneas et tunicas nullo modo habeant.</p>
                    <p>Item ut dictum, mantella de bruneta, nigra sive mureta, et pellicea de vario, et alias exquisitas et sumptuosas pelles districte omnibus inhibemus.</p>
                    <p>Item non habeant moniales manicas strictas vel consuticias, nec habeant monilia, nec fibulas, nec anulos aureos vel argenteos, nec aurifrigia, nec cingulos sericos, nec aliquem saecularem ornatum.</p>
                    <p>Item Abbatissae et moniales, quando eas egredi contingit, non utantur habitu saeculari, nec habeant sellas deauratas aut phaleratas, aut frena deaurata, sed modeste incedant et religiose; item superpellicia habeant et religiose formata, non crispata, nec nimis longa.</p>
                </div>
                <div>
                    <head>Capitulum 17</head>
                    <p>(17) Sequitur de porta et fenestra.</p>
                    <p>Item praecipimus, ut Abbates ostia claustrorum suorum claudant et portas, nec egredi permittant aliquos monachorum sine socio et sine causa legitima et rationabili necessitate; qui autem propria temeritate egredi praesumpserit, hoc ipso careat, videlicet quod vocem in capitulo non habeat et locum tenebit ultimum in choro, donec per nos vel Officialem nostrum fuerit revestitus.</p>
                    <p>Item claves claustri sint semper apud Priorem, nec, sicut dictum est, aliquis sine licentia exire audeat, vel aliquam mulierem cuiuscunque sit conditionis vel dignitatis introducere praesumat sine Abbatis licentia speciali; introducta tamen cum licentia non interius nec comedat ullo modo.</p>
                    <p>Item claves semper habeant Abbatissae super se, et si eas contingat quandoque, abesse, committant eas Priorissae.</p>
                    <p>Item prohibemus, ne monialibus de caetero detur licentia egrediendi de monasterio, etiam causa visitandi parentes vel amicos, nisi forsitan inevitabilis urgeat necessitas, ut puta fames vel incendium vel aliud huiusmodi, et tunc quanto citius potest fieri revertantur.</p>
                    <p>Item in quolibet monasterio ordinetur monialis Deum timens, discreta, pudicitiae et religionis amatrix, quam fenestrariam vocant, quae diligenter custodiat fenestram, quam sonante Completorio firmiter seret, nulli datura locum ibi amplius fabulandi usque mane post dictam Primam et capitulo celebrato.</p>
                    <p>Item statuimus et districte praecipimus, ut nulla monialis supervenientibus amicis vel parentibus loqui audeat sine licentia Abbatissae vel Priorissae, quae statim ad fenestram loquuturae iungat sociam honestam et maturam, et nihil omnino sine licentia fenestrariae loquatur; quod si moniales facere praesumpserint, graviter punientur.</p>
                    <p>Omnia, quae de monachis dicta sunt, a canonicis regularibus praecipimus in omnibus firmiter et districte observari.</p>
                </div>
                <div>
                    <head>Explicit</head>
                    <p>Expliciunt.</p>
                    <p>Expliciunt Statuta et Praecepta Synodalia Concilii Trevirensis.</p>
                    <p>Celebratum est hoc Concilium in ecclesia sanctae matris Mariae maioris in Treviris a venerabili Domino Trevirensi Archiepiscopo [2], praesentibus provincialibus Episcopis et provinciae Praelatis. Anno Dni MCCXXVII. Kal. Martii.</p>
                    <p>Explicit.</p>
                </div>
                <div>
                    <head>Footnotes</head>
                    <p>[1] Deleted: Hic reperiantur in Codice duae paginae in 8vo vacuae.</p>
                    <p>[2] Originally hyphenated Archi-Episcopo</p>
                </div>
            </div>
        </body>
    </text>
</root>
