<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nevers</title>
                <recordID>2107</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1246</origDate>
                <dateNotes/>
                <origPlace>Nevers</origPlace>
                <diocese>Nevers</diocese>
                <province>Sens</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Other</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 2107</p>
                <p>Year: 1246</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Nevers</p>
                <p>Diocese: Nevers</p>
                <p>Province: Sens</p>
                <p>CountryModern: France</p>
                <p>Latitude: 46.9933</p>
                <p>Longitude: 3.1572</p>
                <p>PlaceNotes: None</p>
                <p>Classification: Other</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Fragmentum statutorum ecclesiae Nivernensis</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: Yes</p>
                <p>Source: None</p>
                <p>SourceOther: None</p>
                <p>Edition: Mansi, 23, cols 731-734</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: WebDownload</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>(1) NON curantes, et poena temporalis seu pecuniaria magis metuitur quam aeterna, ut quos spes de bono aut timor de malo futuro non excitat ad servicium Deo debitum exhibendum, saltem coerceat beneficii subtractio temporalis, auctoritate qua fungimur duximus injungendum, ut qui circa lectionem vel responsorium, seu aliud per scripturam tabulae, aut per mandatum illius qui officium injungendi habebit, quod sibi injunctum fuerit, neglexerit adimplere, et poena temporali hujusmodi defectum facientibus puniatur, et ab ipso sine relaxatione lavetur poena pecuniaria, quae pro hujusmodi defectibus noscitur instituta, nisi super hoc infirmitate corporali seu alia ratione probabili excusetur: quam si solvere contradixerit, omnes quotidianas distributiones amittat, quousque ad arbitrium capituli contemtum hujusmodi curaverit emendare.</p>
                </div>
                <div>
                    <head>Capitulum 2</head>
                    <p>(2) Et quia domus Dei domus orationis est, Domino attestante, et sic non debet aliis usibus deputari, districtius inhibemus ne in ecclesia Nivernensi merces aliquae aliquo die vel tempore vendantur, et quicumque canonicus, quemquam vendentem in ecclesia merces invenerit, eidem ejiciendi ab ecclesia venditorem cum mercibus concedimus potestatem.</p>
                </div>
                <div>
                    <head>Capitulum 3</head>
                    <p>(3) Item, quia in festo stultorum, scilicet Innocentium, et anni novi in ecclesia vestra multa fiunt, sicut intelleximus, inhonesta, sub poena excommunicationis inhibemus districte, ne talia festa irrisoria de cetero facere praesumant, firmiter injungentes, ut sicut aliis diebus solemnibus servitium divinum faciatis; ita in his festis cum omni honestate et devotione facere procuretis.</p>
                </div>
                <div>
                    <head>Capitulum 4</head>
                    <p>(4) Inhibemus etiam sub eadem poena, ne prisiones canonicorum, clericorum, seu servientium ipsorum quas inter Pascha et Pentecosten aliqui vestrum usu detestabili quandoque faciunt, de cetero faciatis, quod si quis facere praesumpserit, tamquam excommunicatus ab omnibus evitetur: quousque super hoc satisfecerit, et absolutionem obtinuerit ab eo, qui absolvendi habuerit facultatem.</p>
                </div>
                <div>
                    <head>Capitulum 5</head>
                    <p>(5) Sub eadem poena similiter inhibemus, ne quando legitur biblia, secundum ecclesiae vestrae usum, clerici aliqui seu canonici merrementa, seu ligna aliena comburere praesumant: quod si praesumserint, tamquam excommunicati similiter evitentur, quousque damnum passo satisfecerint, et obtinuerint se absolvi.</p>
                </div>
                <div>
                    <head>Capitulum 6</head>
                    <p>(6) Et ut clerici a laicis, non tantum et moribus, sed etiam habitu distinguantur; districtius inhibemus, ne canonici seu clerici de choro casu aliquo clericis indecentia deferant indumenta, aut aliquis praedictorum parvis dumtaxat exceptis, per villam Nivernensem praesumat sine vestimento de choro, aut cappa incedere, vel mantello.</p>
                </div>
                <div>
                    <head>Capitulum 7</head>
                    <p>(7) Ad haec quia, sicut audivimus, quidam vestrum missas quandoque privatas in ipsa majori ecclesia in mane audiunt in habitu saeculari, et absque vestimentis de choro contra omnem decentiam, et ecclesiae honestatem [1] quam districte possumus inhibemus, ne quis canonicus seu clericus de choro ab ortu diei quousque hora sexta fuerit decantata, et a pulsatione nonae usque post finitum completorium sine habitu de choro per ipsam ecclesiam transitum facere audeant, aut in ipsa aliquatenus immorari.</p>
                    <p>Quod si quis praesumserit; si canonicus est, X. solidos; si clericus V. solidos pro unoquoque excessu fabricae ipsius ecclesiae sine relaxatione aliqua solvere teneatur, et quousque hujusmodi poenam solverit rectori fabricae a perceptione anniversariorum et omnium distributionum ecclesiae hac constitutione se noverit privatum.</p>
                    <p>Quod si quis in consuetudine duxerit, poenae subjaceat graviori.</p>
                </div>
                <div>
                    <head>Capitulum 8</head>
                    <p>(8) Item, licet illis qui beneficia pravis conferunt et indignis diversae poenae a jure et canonibus infligantur; quia tamen in collatione beneficiorum capitulum ipsum audivimus quam plurimum deliquisse, non sine salutis propriae detrimento et scandalo plurimorum; sub obtestatione divini judicii, quanta districtione possumus, vobis duximus injungendum, quatenus cum beneficia aliqua conferre habueritis, sufficientibus personis et honestis eadem conferatis, et talibus etiam quae in ipsis beneficiis velint et valeant personaliter residere.</p>
                </div>
                <div>
                    <head>Capitulum 9</head>
                    <p>(9) Et quia intentionis nostrae non est, importabile quid, sive grave cuiquam imponere, qui omnes potius vellemus solvere quam ligare, concedimus quod si quis vestrum occasione hujusmodi statutorum excommunicationis, suspensionis, seu interdicti sententiis noverit se ligatum, postquam satisfecerit et ea restituerit, quae contra statuta vestra praesumpserit usurpare, per decanum, seu hebdomadarium ecclesiae ab hujusmodi sententiis absolvatur, quibus absolvendi tales ex gratia concedimus facultatem.</p>
                </div>
                <div>
                    <head>Capitulum 10</head>
                    <p>(10) Haec autem ad praesens in ecclesia vestra ordinavimus, et vobis injungimus observanda; ad corrigenda et ordinanda alia processuri, cum vacare poterimus et viderimus expedire.</p>
                </div>
                <div>
                    <head>Explicit</head>
                    <p>Datum Bitur. IX. Kalendas Julii, anno Domini M. CC. XLVI.</p>
                </div>
                <div>
                    <head>Footnotes</head>
                    <p>[1] &quot;?&quot; printed here.</p>
                </div>
            </div>
        </body>
    </text>
</root>
