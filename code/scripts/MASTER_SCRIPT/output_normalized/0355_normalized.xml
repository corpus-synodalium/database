<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Canterbury</title>
                <recordID>0355</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1342-10-10</origDate>
                <dateNotes/>
                <origPlace>London</origPlace>
                <diocese/>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 355</p>
                <p>Year: 1342</p>
                <p>Month: 10</p>
                <p>Day: 10</p>
                <p>Circa: None</p>
                <p>DatingNotes: None</p>
                <p>Place: London</p>
                <p>Diocese: None</p>
                <p>Province: Canterbury</p>
                <p>CountryModern: England</p>
                <p>Latitude: 51.507222</p>
                <p>Longitude: -0.1275</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: John Stratford</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Records of Convocation, vol. 3: Canterbury, pp189-199</p>
                <p>EditionOther: Mansi 25, col 1158-1168; Wilkins, II, 696-702</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: Constitutions are reworking of a draft originally presented to provincial council on 19 October 1341</p>
                <p>BiblioRefs: see Bolton, &quot;Council of London of 1342&quot;</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Ne in priuatis oratoriis missarum solemnia sine licencia episcopi decetero celebrentur</p>
                    <p>Quam[1] sit inhonestum et reuerentie diuine contrarium, tam in priuatis oratoriis quam capellis pro diuinorum celebracione non deputatis, antiquitus nec dotatis aut domibus minime consecratis, sacrarum missarum celebrare misteria, non tantum Ueteris Testamenti pagina et sancciones canonice, uerum eciam tradiciones principum secularium debite consideracionis iudicio[2] perspexerunt; quas sacerdotes seculares nequiter contenmentes, nulla necessitate cogente, diuina celebrantes, in eis uaria discrimina pariunt animabus, dum ecclesiarum parochiani a suis ex hoc se retrahentes parochialibus ecclesiis, ac sic informacionibus salutaribus,[3] que in eis solent fieri, frequenter carentes, nonnullis[4] prohibitis, et communioni quorundam,[5] illicite et temere se ingerunt, ac contra doctrinam, qua precipitur iniquam condicionem alteri per alterum non afferri, plurimis ex hoc malis emergentibus, parochialium ecclesiarum detrahitur honori et commodo consueto.</p>
                    <p>Nos de fratrum nostrorum et totius concilii assensu et consilio decernimus quemcunque in oratoriis, capellis aut domibus huiusmodi, seu in loco minime dedicato seu delibato, missarum solemnia (diocesani non obtenta licencia), contra canonum prohibicionem decetero celebrantem, suspensionem a diuinorum celebracione per mensem incurrere ipso facto. Licenciam autem ab episcopis nostre prouincie, missis in locis huiusmodi non consecratis concessam celebrandi, et in posterum concedendam personis aliis quam magnatibus seu nobilibus, moram facientibus in locis ab ecclesiis parochialibus notabiliter distantibus, aut notorie debilibus uel infirmis, irritam decernimus et inanem. Per hoc tamen ecclesiarum prelatis et rectoribus et canonicis ecclesiarum cathedralium, uel religiosis non intendimus derogare, quominus ipsi in oratoriis suis ab antiquo constructis missas possint licite celebrare, seu facere celebrari, sicut fieri consueuit.</p>
                    <p>Sacerdotes insuper, quos in oratoriis regum seu capellis, seu reginarum Anglie, aut liberorum suorum, erectis uel erigendis, missas celebrare contigerit, pena predicta nolumus coarctari.</p>
                </div>
                <div>
                    <head>Capitulum 2</head>
                    <p>Ne instituti beneficiis, uel ad sacros ordines promoti, indebite pro suis literis pregrauentur</p>
                    <p>Noua et insaciabilis cupiditas adinuenit, ut pro literis institucionum clericorum ad beneficia ecclesiastica admissorum, et ordinatorum, pro literis ordinum, pro scripturarum labore, ac sigillis, fiant multoties exacciones immense, id reprobante canone, dicente: Quod sicut non decet episcopum manus imposicionem uendere, ita nec notarium nec ministrum eorundem, nec calamum, nec ministerium uenundare.[6]</p>
                    <p>Archidiaconorum tamen et suorum officialium, necnon aliorum clerici certificatoriorum et inquisicionum literas super beneficiis uacantibus factas tradere renuunt presentatis, nisi prius nimis excessiuam summam pecunie habeant pro scriptura.</p>
                    <p>Nos hunc abusum abolere uolentes, presentis deliberacione concilii duximus ordinandum, quod pro scriptura literarum, inquisicionum, institucionum uel collacionum et commissionum ad inducendum, uel certificatoriarum ipsarum in beneficiis, ultra duodecim denarios; pro literis uero cuiuslibet sacri ordinis ultra sex denarios dicti clerici per se, uel per alios, non recipiant quouismodo.</p>
                    <p>Ceterum, quia ordinarii suis teneantur ministris stipendia constituere, quibus debent merito contentari.</p>
                    <p>Pro sigillacione literarum huiusmodi aut mariscallis pro introitu, seu ianitoribus, hostiariis, uel barbitonsoribus episcoporum, a clericis minoribus uel maioribus ordinibus decoratis, nihil omnino exigi uolumus, uel persolui, ne cuiusuis specie uelaminis, solucio pro sigillis literarum, uel introitu supradictis in questum damnabilem conuertatur.</p>
                    <p>Et ne temeritas, prouisa remedia uiolans, pretereat impunita, si contra premissa quicquam recipiatur ab aliquo, duplum sic recepti reddi precipimus infra mensem.</p>
                    <p>Alioquin, extunc clerici beneficiati, receptorum per ipsos iniquorum duplum restituere differentes, ab officio et beneficio nouerint se suspensos; clerici uero non beneficiati et laici ingressum ecclesie sibi nouerint interdictum, quousque de duplo satisfaccionem impenderint soluentibus competentem.</p>
                </div>
                <div>
                    <head>Capitulum 3</head>
                    <p>De induccionibus in ecclesiis uel beneficiis soluendis[7]</p>
                    <p>Item quia archidiaconi et eorum officiales, aliique ministri ecclesiastici nostre prouincie, post collacionem beneficiorum ecclesiasticorum, uel institucionum factam in ipsis, promotos in illis beneficiis ad superioris mandatum inducere, ac induccionis literas certificatorias facere uel concedere differunt, nisi prius eis de immoderata summa pecunie satisfiat; sacro statuimus approbante concilio, quod qui sic promotos ad mandata superioris tenentur inducere, pro induccione facienda huiusmodi sumptibus moderatis, uidelicet si archidiaconus inducat, quadraginta denariorum; ac suus officialis, duorum solidorum percepcione, pro sigillo[8] ac suorum expensis pro dieta penitus sit contentus.</p>
                    <p>Ipsi tamen inducendo (ut premittitur) opcione seruata, an in huiusmodi pecunie quantitate, seu in aliis necessariis ipsum inductorem et suos uoluerit procurare.</p>
                    <p>Si quicquam uero ultra hoc ab inductoribus, occasione premissorum, recipiatur, uel si recipiant quicquam amplius propter induccionem faciendam per ipsos, uel si induccionum certificatorias literas facere et inductis tradere (exquisitis coloribus) differre illos contingat indebite, culpabiles in hac parte suspensionem ab officio, et ingressu ecclesie tamdiu incurrere uolumus ipso facto, donec contra hec recepta soluentibus restituant, et leso sua culpa satisfaciant in premissis.</p>
                </div>
                <div>
                    <head>Capitulum 4</head>
                    <p>De eleemosinis faciendis in parochiis[9] ecclesiarum appropriatarum</p>
                    <p>In decimis et ceteris ecclesiarum rebus dispensandis, cum uiris ecclesiasticis permissa sit facultas, huiusmodi rerum compendio pauperes ne defraudentur, sed religiosi nostre prouincie appropriatas obtinentes sibi ecclesias, fructus, reditus et prouentus earum sic suis cupide nituntur usibus applicare, quod dispensandi Dei misericordia parochianis sic appropriatarum ecclesiarum regeneratis filiis, quatenus indigentibus, quibus, tanquam suis domesticis naturalibus instructis exemplo, quam extraneis, plus tenentur, in nullo exhibent, nec inter eos exercere curant queuis opera caritatis.</p>
                    <p>Unde sic nimis agentes auare,[10] decimarum et ecclesiasticorum iurium debitores, nedum indeuotos efficiunt, sed eorum peruersos inuasores et consumptores, turbatoresque nefandos, occasionaliter instituunt, in suarum propriarum et ipsorum grande periculum animarum, et scandalum plurimorum.</p>
                    <p>Unde sacri huius approbacione concilii statuimus, quod religiosi predicti, beneficia appropriata obtinentes ecclesiastica, secundum beneficiorum huiusmodi facultates, annis singulis, pauperibus parochianis, beneficiorum huiusmodi certam eleemosine quantitatem episcoporum locorum moderandam arbitrio, per ipsos eposcopos distribuere compellantur, sub pena sequestracionis fructuum et prouentuum beneficiorum huiusmodi, donec in premissis paruerint competenter.</p>
                </div>
                <div>
                    <head>Capitulum 5</head>
                    <p>De reparacionibus ecclesiarum et clausuris coemeteriorum[11]</p>
                    <p>Licet parochiani ecclesiarum parochialium suarum naues, et tectum ecclesiarum interius et exterius, ipsarumque campanile, altaria et imagines, uitreasque fenestras, in dictis nauibus existentes, et coemeteriorum clausuras, de consuetudine laudabili in nostra prouincia diutius obtenta facere, ac quoties fuerit necesse, reparare suis sumptibus teneantur; tamen religiosi et alii possessiones aut[12] predia seu reditus, infra fines et limites ecclesiarum huiusmodi nostre prouincie Cantuariensis obtinentes, potissime degentes extra parochiam ecclesiarum ipsarum, fabrice earundem, aut coemeteriorum clausuris, et ceteris incumbentibus oneribus, a parochianis supportandis de consuetudine uel de iure, cum eis contribuere, quamuis ut plurimum, onera huiusmodi, secundum prediorum ac possessionum quantitatem in parochiis existentium limitentur et taxentur, recusent iniuste.</p>
                    <p>Sed religiosi in locis uariis nostre prouincie possessiones et predia diuersa in parochiis huiusmodi ecclesiarum, per acquisiciones nouas, necnon et alii extra parochiam degentes occupant et obtinent[13] his diebus, adeo ut earum reliqui parochiani in ipsarum ecclesiarum parochiis degentes, onera circa refeccionem seu reparacionem premissorum, eisdem incumbencia per se nequeant asportare, unde domorum Dei publicus deformatur aspectus, et earum ex his de honestatibus sequuntur alia eciam incommoda manifesta.</p>
                    <p>Nos igitur, presentis approbacione concilii duximus statuendum, quod tam religiosi quam alii, possessiones aut predia, seu reditus que de gleba reficiendarum ecclesiarum seu dote non existunt, in quibuscunque parochiis nostre prouincie obtinentes, seu in posterum obtenturi,[14] in ipsis degentes uel alibi, ad queuis onera parochianis predictis in his incumbencia, de consuetudine uel de iure, que consideratis possessionum et redituum quantitatibus imminent uel imponentur eisdem, cum ceteris parochianis ecclesiarum huiusmodi, quoties opus fuerit, contribuere teneantur.</p>
                    <p>Ad quod, cum necesse fuerit, censuris ecclesiasticis et aliis iuris remediis per locorum ordinarios compellantur.</p>
                </div>
                <div>
                    <head>Capitulum 6</head>
                    <p>Quantum pro insinuacione testamentorum quoruncunque, ac calculi seu computi administracione, et acquietanciarum literis in bonis defunctorum pro labore recipi debeat per quemcunque iudicem ecclesiasticum</p>
                    <p>Adeo quorundam animos, temporibus nostris seua cupiditas occupauit, quod questum reputantes pietatem, non curant quibus studiis sue cupiditatis sitim reficiant, dum uenale id exhibent nefando commercio, gratis impendere quod deberent.</p>
                    <p>Sane licet bone memorie Simon Mepham, archiepiscopus Cantuariensis, predecessor noster, prouincialis concilii deliberacione statuerit,[15] quod pro insinuacione testamenti cuiusuis defuncti, cuius bonorum inuentarium centum solidorum summam non excedit, nihil penitus exigatur; quia cum circa testamentorum insinuaciones defunctorum, quorum inuentarium bonorum dictam summam excedit, seu circa id, pro acquietantiis calculorum, uel computorum administracionis bonorum concernentium huiusmodi testamentum, quid determinate debeat recipi, minime prouidetur; locorum ordinarii, tam pro insinuacionibus quam pro acquietanciarum literis, in hac parte sic immoderate ac excessiue pecuniam exigunt, quod defunctorum exhaustis et consumptis facultatibus, per extorciones illicitas in premissis, decedentium uoluntates ultime eciam in his, que relinquuntur in usus pauperum, uel alias pias causas, de residuo nequeant adimpleri, quorum occasione, laici contra dictos ordinarios ueluti consumentes uel usurpantes que tueri tenentur, exasperantur non modicum, necnon ad fraudes et supersticiosas inuenciones periculose quotidie prouocatur.</p>
                    <p>Ut igitur tante usurpacionis contumelia depellatur, statuimus quod pro probacione uel approbacione seu insinuacione testamentorum quorumcunque nihil per episcopos, seu ordinarios alios capiatur omnino; per clericos tamen scribentes insinuaciones huiusmodi sex denarios dumtaxat recipi permittimus pro labore.</p>
                    <p>Quodsi aliquod inuentarium bonorum cuiuscunque defuncti in computo triginta solidorum summam reperiatur excedere, quod tamen ad centum solidos minime extendatur, pro computo, et agendis omnibus circa ipsum, acquietanciarumque literis, seu aliis quibuscunque episcopi aut ordinarii seu deputati ab eis et audientes computum, uel ministri alii computo huiusmodi intendentes ultra duodecim denarios recipere non presumant.</p>
                    <p>Si uero centum solidorum summam aut ultra, minus tamen uiginti libris dicta contineat inuentarium, percepcione trium solidorum penitus sint contenti.</p>
                    <p>Sed si uiginti aut ultra, citra tamen sexaginta librarum summam habeat, ultra quinque solidos pro labore, literis et scripturis aliis, non admittant.</p>
                    <p>Quodsi sexaginta librarum uel ultra, minus tamen centum librarum summam attingat huiusmodi inuentarium, decem solidos pro premissis recipiant, et non ultra.</p>
                    <p>Si uero huiusmodi inuentarium centum librarum uel amplius, minus tamen quam centum et quinquaginta librarum summam contineat, ultra uiginti solidos pro predictis recipere non presumant.</p>
                    <p>Sed si centum et sexaginta librarum summam, uel ampliorum contineat, pro singulis quinquaginta libris, quas ultracentum libras contineri contigerit in eisdem, ordinarii pro predictis singulis decem solidos cum predictis uiginti solidis recipere ualeant, et non ultra.</p>
                    <p>Clericos tamen pro singulis acquietantiis et literis, quas in hac parte scribunt ultra premissa sex denarios nihil recipere permittimus pro labore.</p>
                    <p>Si uero quemquam in aliquo casuum premissorum ultra pretaxatam summam quauis cautela, in pecunia numerata, seu rebus aliis contingat recipere; duplum eius quod ultra recipit, fabrice ecclesie Cathedralis loci infra mensem reddere teneatur; alioquin extunc episcopi duplum ipsum ultra predictum tempus restituere differentes, sciant esse ecclesie ingressum sibi interdictum; inferiores uero[17] a beneficio et officio nouerint se suspensos, quousque de duplo huiusmodi predictis ecclesiis cathedralibus plenariam satisfaccionem impendant.</p>
                    <p>In ipsa quidem probacione seu insinuacione testamentorum quorumcunque uel postea, ante administraciones et computorum reddiciones fideliter factas, acquietanciarum litere testamentorum executoribus nullatenus concedantur, sub pena suspensionis ab ingressu ecclesie per sex menses, quam contrafacientes incurrere uolumus ipso facto.</p>
                </div>
                <div>
                    <head>Capitulum 7</head>
                    <p>De uisitacione et procuracione archidiaconorum et aliorum ordinariorum</p>
                    <p>Quamuis lex nature fructum laboris tribuat operanti; sic tamen equitatem amplectitur, ut non laborantem, potissime circa ea quibus uacare tenetur ex debito, non manducare precipiat negligentem.</p>
                    <p>Sane nonnulli archidiaconi et alii superiores et inferiores ordinarii nostre prouincie lucris temporalibus inhiantes, et que Dei sunt proiicientes a tergo, in suarum uisitacionum progressibus, uenacionibus et aliis uacantes insolentiis,[18] ad loca uisitanda multoties tales mittunt, quorum exhortacione seu informacione clerus et populus non instruitur ab ecclesiis, quas die uisitacionis non ingrediuntur, nec inspiciunt, et a quibusdam per se, uel per alios nullatenus uisitatis, necnon a pluribus, quas per alios perfunctorie uisitari faciunt uno die, quarum quelibet ad procuracionem unius diei consuetam, pro ipsis archidiaconis et suis ordinatis famulis competenter sufficeret, a singulis ecclesiis, rectoribus, seu uicariis eorundem, procuraciones solitas in pecunia contra sancciones exigere non formidant; excogitata eciam supersticiosa quadam fraude sepius uisitaturi ecclesias, dies uisitacionum huiusmodi faciendarum preuenientes, in noctibus ipsos dies precedentibus, rectorum seu uicariorum ad eorum sumptus, cum excessiuis et onerosis familiis et uecturis morantur; ac in crastino, uisitacione impensa, procuracionem plenam et solidam extorquent in pecunia pro dieta, tanquam in uictualibus minime procurati, eciam quandoque licet cum talibus dicto die prandeant uisitatis.</p>
                    <p>Nos premissis, tam pro subditorum quiete, quam excedentium salute, cupientes occurrere, districtius inhibemus, presentis auctoritate concilii, ne quis procuracionem, racione uisitacionis soluendam ab aliqua presumat recipere ecclesia, nisi uisitacionis officium eidem diligenter impenderit, scrutatis personaliter et inspectis per ipsum cum effectu, que fuerint indaganda.</p>
                    <p>Si quis uero plures uoluerit uisitare ecclesias, uno die procuracione unica in uictualibus uel pecunia, ad quam omnes et singulas, sic de die unico uisitatas, proporcionabiliter faciat contribuere, prout tradunt canones, sit contentus.</p>
                    <p>Et si nocte precedente suam uisitacionem in quauis ecclesia faciendam ad sumptus rectoris seu uicarii uisitandi, seu die uisitacionis in prandio steterit cum eisdem, ueram estimacionem huiusmodi sumptuum in procuracionem, si eam in pecunia uisitans licite duxerit exigendam, computare, seu allocare, uel pro ea in totum studeat compensare, ita quod non ultra sumptus huiusmodi solidam procuracionem in pecunia, nec amplius quam que, deductis eisdem sumptibus, de procuracione in pecunia exsoluenda supererit, presumat recipere uel exigere quouismodo.</p>
                    <p>Si quis autem aliter fecerit, donec indebite recepta restituerit, ab ingressu ecclesie nouerit se suspensum.</p>
                    <p>Uerum quia plures archidiaconi at alii ordinarii honoris prerogatiua, uel nobilitate generis decorati, in suis uisitacionibus incedentes, familiarium et uecturarum statutum in canonibus numerum excedunt, sic quod procurantes eosdem in uictualibus excessiue et indebite onerantur, ultra estimacionem procuracionis, que in pecunia solui solet, nos uisitatis huiusmodi, an in pecunia quantitatis solite, uel in uictualibus uisitantes eosdem uoluerint procurare, opcionem reseruamus.</p>
                    <p>Si uisitata insuper ecclesia capellas habuerit dependentes ab ea, statuimus quod pro ecclesie capellarumque suarum huiusmodi uisitacione, procuracione unica, ut que pro una ecclesia prestari solet in diocesi cuius est ecclesia, uisitantes archidiaconi et alii ordinarii sint contenti sub pena suspensionis ab officio et beneficio, quam ipso facto incurrant, donec duplum illius quod ultra procuracionem huiusmodi unicam receperint, fabrice sue ecclesie soluerint Cathedralis.</p>
                    <p>Item quia uisitantes archidiaconi et alii ordinarii tam in ecclesiis quam in ornamentis earum, in coemeteriorum clausuris, mansionum domibus, reperientes defectus, ipsos, sub pecuniariis penis precipiunt preparari, et a non parentibus censuris extorquent penas huiusmodi, quibus dicti defectus potuerint debite emendari, inde suas bursas cum iactura pauperum his diebus oppressorum, insolite nequiter impregnantes.[20]</p>
                    <p>Cum igitur ne propter tales exacciones penales aduersus archidiaconos et alios ordinarios, et eorum ministros detur legalis occasio malignandi, nec ecclesiasticos uiros deceat questibus inhonestis et penalibus anhelare, uel ditari; statuimus quod pene huiusmodi, quoties exacte fuerint, in reparacionem conuertantur huiusmodi defectuum repertorum, sub pena suspensionis ab officio, quam contra premissa sibi ipsis applicantes, donec sic percepta ad reparacionem dictorum defectuum cum effectu assignent, incurrere decernimus ipso facto.</p>
                </div>
                <div>
                    <head>Capitulum 8</head>
                    <p>De consistoriis episcoporum et capitulis archidiaconorum et aliorum ordinariorum, in certis locis celebrandis</p>
                    <p>Excussis subditorum oneribus, in eorum quiete superiores quiescunt suauiter, et fouentur in pace.</p>
                    <p>Sane considerantes ex eo quod quidam episcoporum, archidiaconorum et aliorum ordinariorum officiales, sua consistoria, sessiones et capitula de tribus in tres, uel de quatuor in quatuor septimanas annis singulis celebrantes per uaria loca suarum iurisdiccionum, et decanatuum nostre prouincie, illuc frequenter quo uite necessaria uenalia cum difficultate obtineant, declinantes rectores et uicarios ecclesiarum in locis, in quibus huiusmodi celebrant consistoria, sessiones seu capitula, uel uicinis similibus sumptibus onerant excessiue, ac scandali et calumnie materiam suscitant eo grauius; quodsi per rectores et uicarios ecclesiarum huiusmodi diebus illis splendide non procurentur ad uotum, ipsos laboribus uexantes, quesitis coloribus et causis confictis infestant grauiter et molestant.</p>
                    <p>Propter que et alias iniustas causas, presentis statuimus deliberacione concilii, quod huiusmodi consistoria singula, sessiones et capitula in locis iurisdiccionis et decanatuum predictorum magis insignibus, uel saltem in quibus uictualia communiter ualeant inueniri uenalia, decetero celebrentur.</p>
                    <p>Quodque officiales et ceteri ordinariorum ministri, suorum sumptibus dominorum tam in huiusmodi celebracione consistoriorum, sessionum et capitulorum, quam in aliis actibus, quos pro suis exercent dominis, faciant que incumbunt.</p>
                    <p>Citaciones autem ad consistoria, sessiones aut capitula huiusmodi in aliis locis quam superius expressis celebranda, et processus, quos in eis contigerit in posterum fieri, ipso iure decernimus fore nullos, ac officiales predictos pro suorum dominorum expediendis negotiis sumptus a dictis curatis exigentes, seu ipsos occasione non prestacionis sumptuum huiusmodi infestantes, eo ipso ab officio et ingressu ecclesie suspensos uolumus remanere.</p>
                    <p>Item, quia episcopi, archidiaconi et eorum officiales et alii ordinarii eorumque commissarii, citaciones primarias pro correccionibus delinquentium fieri per rectores, uicarios, seu parochiales sacerdotes demandant; ipsis frequenter imponitur quod super his, quibus sit citacio, confessiones citatorum occultas in foro anime eis peruerse reuelant; quapropter in ipsos scandalizantur turpiter, et illis extunc parochiani peccatum renuunt confiteri; statuimus quod huiusmodi citaciones primarie dictorum ordinariorum auctoritate flende per rectores aut alios predictos decetero non mandentur, sed fiant per officiales, decanos, apparitores aut ministros alios eorundem.</p>
                    <p>Si uero citaciones huiusmodi primarie rectoribus aut uicariis seu presbyteris demandentur, ipsis super his parere minime teneantur, sed citaciones ipse primarie per eos, ac exinde subsecute censure uel processus, sint ipso iure irrite et inanes.</p>
                </div>
                <div>
                    <head>Capitulum 9</head>
                    <p>De apparitoribus[21]</p>
                    <p>Cum apparitorum onerosa multitudine, que nihil habet honesti, subditis excessiua grauamina cumulentur, dum archidiaconi locorum in archidiaconatuum suorum singulis decanatibus, apparitores equites, qui in decanatibus huiusmodi sub se habentes alios apparitores pedites, cum garsionibus, ad malum naturaliter deditis, incedentes, ad sumptus rectorum et uicariorum huiusmodi, ad quos nimis frequenter declinant, cum ipsis diutine[22] morantur; quibus eciam non contenti apparitores predicti, pecuniarum collectas, in quatuor anni capitulis generalibus, faciunt inter eos; agnos, lanam et garbas suis temporibus colligendo, et non conferentes eisdem per fas et nefas infestari procurant, et maliciose uexari.</p>
                    <p>Unde, presentis approbacione concilii statuimus, quod singuli nostri suffraganei unum apparitorem equitem habeant dumtaxat pro diocesibus eorundem; locorum uero archidiaconi nostre prouincie pro suorum archidiaconatuum decanatibus singulis unum apparitorem non equitem, sed peditem habeant tantummodo incedentem.</p>
                    <p>Qui cum rectoribus aut ecclesiarum uicariis ultra noctem et diem unicam, singulis quarteriis in anno, ipsorum sumptibus non morentur, nisi per eosdem inuitati fuerint ad morandum specialiter.</p>
                    <p>Nec in capitulis generalibus collectas in pecunia, seu alias de lanis, agnis, uel rebus aliis faciant aliquales, gratis cum eis data fuerint, cum graciarum recipere ualeant accione.</p>
                    <p>Quodsi plures contra hoc fuerint deputati, uel eorum aliqui premissa temere uiolare preaumpserint, deputantes eosdem tamdiu ipso facto ab officio et beneficio sint suspensi, donec huiusmodi amouerint deputatos, quos eciam ab apparitorum officio suspendimus ipso facto.</p>
                </div>
                <div>
                    <head>Capitulum 10</head>
                    <p>Ne pro peccato notorio in recidiuo continuato diutius secunda uice recipiatur pecunia, et de pena recipientis[23]</p>
                    <p>Quoniam reus culpam non timescit aliquam, cuius penam nummis existimat redimendam; nec pro huiusmodi a vicio noxius subtrahitur appetitus, nostreque prouincie archidiaconi et eorum officiales, ac eorum superiores quidam alii, cum eorum peccant subditi, tam clerici quam laici adulterando, fornicando, seu alias notorie excedendo, recidiuaciones, et incorrigibiliter corporalem et manifestam, in aliorum terrorem, penam debitam subeundam, pro pecunia indifferenter remittunt, adeo quod delinquentes huiusmodi dicuntur a multis eorum635 criminum conductores, pecuniamque recipientes, et imbursantes huiusmodi, eam in usus pauperum uel pias cuasas alias non conuertunt; unde tam inter populares quam inter iudices ecclesiasticos suscitatur graue scandalum, et malum prouocatur exemplum.</p>
                    <p>Statuimus idcirco, quod pro delicto notorio in recidiuo continuato diutius secunda uice non recipiatur pecunia quouismodo, sub pena restitucionis dupli pecunie contra hoc recepte, infra mensem post recepcionem eiusdem fabrice Cathedralis ecclesie applicande, ac suspensionis ab officio, quam taliter recipientes pecuniam, et eius duplum infra mensem non restituentes, incurrere uolumus ipso facto.</p>
                    <p>In commutacionibus eciam penitenciarum corporalium pro pecunia, quam absque magna et urgente causa fieri prohibemus, locorum ordinarii taliter moderentur, quod delinquentibus penitencias corporales graues et publicas non imponant adeo excessiuas, ut causatiue et per obliquum cogantur redimere suas penitencias pecuniaria graui summa.</p>
                    <p>Sed commutaciones huiusmodi cum faciende in posterum uideantur, sic sciant modeste quod rapax non iudicetur accipiens, et dans ipse nimium non grauetur, sub penis predictis superius annotatis.</p>
                </div>
                <div>
                    <head>Capitulum 11</head>
                    <p>Ne aliquis fatigetur ad purgandum se de peccato sibi obiecto ultra decanatum in quo moratur</p>
                    <p>Item licet, quis purgari debeat, ubi noscitur infamatus, tamen nostre prouincie episcoporum, archidiaconorum, et aliorum ordinariorum officiales et ministri, quadam, ut apparet, excogitata malicia, tam clericis quam laicis se purgaturos offerentibus de impositis, extra locum iurisdiccionum suarum, in quibus eos constat diliquisse, sue iurisdiccionis loca remociora et ruralia, ubi non reperiuntur uictualia, et uite necessaria uenalia absque difficultate, ad se purgandum, cum compurgatorum excessiuo numero statuunt, seu prefigunt, et sic propter fatigacionem expensarum, ac producendorum compurgatorum ad tam remota loca difficultatem, redempcionem cogant facere pecuniarum innocentes; adeo, quod aliqui eorum magis eligunt crimen, quod nunquam commiserant, confiteri, et penitenciam, quam non meruerint, subire, quam se et compurgatores suos tot laboribus et sumptibus fatigare.</p>
                    <p>Propterea statuimus quod decetero defamati de criminibus seu excessibus et de eis purgare se uolentes, de uno decanatu in alium, seu ad alia[24] loca, quam insignia superius ordinata, nullatenus pertrahantur.</p>
                    <p>In indicenda uero purgacione defamatis huiusmodi episcopi, archidiaconi et ceteri ordinarii, aut eorum officiales ultra sexte manus pro fornicacione, seu simili crimine, pro grauiori siquidem, ut pro adulterio, uel maiori ultra duodecime manus compurgatorum numerum non imponant sub pena suspensionis ab officio, quam contra facientes incurrere uolumus ipso facto.</p>
                    <p>Illum insuper archidiaconorum et suorum officialium aliorumque ordinariorum detestantes abusum, quo a sacerdotibus in suis iurisdiccionibus celebraturis diuina, priusquam id faciant, certam et excessiuam quantitatem pecunie exigunt, liberalitatem quam sacerdotes huiusmodi clericos sua nomina inserentes in matriculis de uno denario solebant respicere, in exaccionem censualem sex denariorum uel circiter, illicite conuertentes; statuimus quod decetero a dictis sacerdotibus, ultra denarium unicum, pro quo ipsorum nomina registrentur in primis admissionibus eorum ad celebrandum diuina, dicti archidiaconi, aut quiuis ministri recipere non audeant quouismodo, sub pena suspensionis a celebracione diuinorum et ingressu ecclesie, quam contrafacientes incurrant, quousque duplum perceptorum huiusmodi fabrice ecclesie Cathedralis locorum persoluant.</p>
                </div>
                <div>
                    <head>Capitulum 12</head>
                    <p>De his qui beneficia ecclesiastica per alios obtinere nituntur possessoribus canonice non amotis[25]</p>
                    <p>Esurientes auaritie cultus sic cupide sitim conatur reficiere uoluntatis, ut abiecto racionis tramite, clerici quidam fas et nefas improbe permiscentes, ecclesiastica beneficia, patronatus archiepiscoporum, episcoporum,[26] abbatum et aliarum, tam ecclesiasticarum quam secularium personarum de possessionibus uis plena et inhumaniter ambientes, eaque temporibus longe retroactis, figmentis uariis pretendentes uacasse; dum temporalium, cathedralium uel conuentualium ecclesiarum, racione uacacionis earum, uel terrarum aliarum, quarum custodia fuerat penes regem, se ad ipsa presentari, uel sibi per ipsum conferri procurant, licet post pretensas uacaciones huiusmodi, a diuersis tantis temporibus possessa fuerint, quod vix aut nulla sit alicuius memoria cause uacacionis deducte, que eciam quandoque falsissima, et que nunquam sufficit, allegatur; quarum occasione presentacionum seu collacionum, si per locorum ordinarios presentati uel collatarii non admittantur, sicut non possunt, possessoribus canonice non amotis, huiusmodi breue regium Quare non admisit nuncupatum, impetrant contra episcopos et eos implacitant in foro seculari, uel implacitari procurant, uacacionum causas, non solum iuris et facti, sed iurisdiccionem tamen, quarum cognicionem secularis potestatis abusus usurpat indebite, in dicto seculari foro discuti[28] facientes, quo beneficiorum huiusmodi possessores non fiunt, nec admittuntur partes ad litem taliter agitatam, nec ordinariorum literis, de et super[29] institucione uel collacione ac induccione factis in beneficiis huiusmodi fides adhibetur in curia seculari; unde accidit quod episcopis et aliis, quos litium huiusmodi non afficit nec angit periculum, lites ipsas nullo modo, uel segniter defendentibus, pro presentante et presentato, collatore seu collatariis, in foro seculari ius euincitur patronatus, timoreque uano execucionis talis iudicii cum a foro seculari scribitur episcopis quod presentatos ac collatarios admittant huiusmodi, quandoque per se, quandoque per alios iuris ignaros aliquoties, quibus uices suas committunt, taliter presentatos uel collatarios admittunt, et in locum uiuentis[31] possessoris per sentenciam ecclesiasticam non amoti, de facto instituunt et in beneficiorum reuera non uacantium possessorem inducunt, quin uerius intrudunt et uiciosos constituunt detentores, in animarum decepcionem multiplicem et possessorum iustorum lesionem enormem.</p>
                    <p>Nos igitur aduersus tante temeritatis excessus, presentis concilii prouisione cupientes occurrere, statuimus, quod quicunque clerici ad dignitates, personatus, officia, uel prebendas, aut alia beneficia ecclesiastica quecunque, plena et occupata de facto se presentari, seu ea sibi conferri per quoscunque decetero in ista prouincia procurantes, si directe uel indirecte uirtute breuium, Quare non admisit uel Quare impedit etc. aut similium tacito in dictis breuibus de beneficiorum possessoribus et eis uocatis rite non amotis contra episcopos seu alios in seculari curia prosequantur, nisi prius de causis uacacionum pretensarum ad ordinariorum mandata inquiri faciant, et possessores per iudices ecclesiasticos competentes canonice primitus amoueri, maioris excommunicacionis sentenciam incurrant ipso facto; et tamquam sic excommunicati ad beneficia talia[32] nullatenus admittantur, sed inhabiles ad ea perpetuo censeantur.</p>
                    <p>Si uero contra hec quicquam in occupato beneficio instituatur, uel admittatur de facto, institucio seu admissio huiusmodi omni iuris effectu careat.</p>
                    <p>Et quicunque sic instituens uel admittens iure proprio uel delegato taliter presentatum uel collatarium in obtento per alium beneficio, ipsius possessore sufficienti auctoritate in foro ecclesie sentencialiter primitus non amoto; si episcopus fuerit, per duos menses; inferior uero episcopo ab officio et beneficio tamdiu nouerit se suspensum, donec benefici possessori priori resarciatur (ut conuenit) omne damnum.</p>
                    <p>Et institutus taliter uel admissus, si se in occupato per alium beneficio contra hoc paciatur induci, ipso facto censeatur intrusor, et penas intrusionis in constitucione Othoboni, que incipit, Amoris proprii,[33] contentas, necnon alias a canonibus et sanctis patribus inflictas, ipso facto incurrat.</p>
                    <p>Per premissa tamen uel infrascripta dignitati regie uel corone in his que ad eas pertinent, non intendimus derogare; sed ambicionem insaciabilem clericorum supradicta illicite procurantium et prosequentium (ut premittitur) cohibere; nec ordinariorum potestati, quin beneficia ad ipsorum collacionem spectancia quouismodo de facto occupata illicite, non de iure, conferre poterunt, uolumus derogare, nec eorum collaciones beneficiorum admittentes huiusmodi coarctare.</p>
                </div>
                <div>
                    <head>Explicit</head>
                    <p>Ceterum, ne in foro regio euincenti ius patronatus aduersus alium, sua uictoria sit inutilis, si scribatur ordinario quod admittat presentatum ab illo, qui ius patronatus euicerit, ad beneficium huiusmodi, si de iure uacauerit et de facto nihil obsistat canonicum, admittatur libere huiusmodi presentatus; sed si beneficium predictum non uacauerit, illud domino regi uel iusticiariis suis intimet ordinarius, excusando se, quod quia tale beneficium non uacat ad presens, nequit regium mandatum adimplere, presentatusque per euincentem in foro seculari contra ordinarium, ultra prosequens, spreta forma prosecucionis in foro ecclesie (ut premittitur) facienda, supradictas sentencias excommunicacionis, inhabilitatis et alias penas iuris et constitucionum editas in hac parte, ipso facto incurrat.</p>
                    <p>Ius uero patronatus euincenti, licebit presentare, si uoluerit, ad beneficium huiusmodi possessorem, ut suum ius in posterum habeat declaratum.</p>
                </div>
                <div>
                    <head>Footnotes</head>
                    <p>[1]fn ref in ed.</p>
                    <p>[2]fn ref in ed.</p>
                    <p>[3]fn ref in ed.</p>
                    <p>[4]fn ref in ed.</p>
                    <p>[5]fn ref in ed.</p>
                    <p>[6]fn ref in ed.</p>
                    <p>[7]fn ref in ed.</p>
                    <p>[8]fn ref in ed.</p>
                    <p>[9]fn ref in ed.</p>
                    <p>[10]fn ref in ed.</p>
                    <p>[11]fn ref in ed.</p>
                    <p>[12]fn ref in ed.</p>
                    <p>[13]fn ref in ed.</p>
                    <p>[14]fn ref in ed.</p>
                    <p>[15]fn ref in ed.</p>
                    <p>[17]fn ref in ed.</p>
                    <p>[18]fn ref in ed.</p>
                    <p>[20]fn ref in ed.</p>
                    <p>[21]fn ref in ed.</p>
                    <p>[22]fn ref in ed.</p>
                    <p>[23]fn ref in ed.</p>
                    <p>[24]fn ref in ed.</p>
                    <p>[25]fn ref in ed.</p>
                    <p>[26]fn ref in ed.</p>
                    <p>[28]fn ref in ed.</p>
                    <p>[29]fn ref in ed.</p>
                    <p>[31]fn ref in ed.</p>
                    <p>[32]fn ref in ed.</p>
                    <p>[33]fn ref in ed.</p>
                </div>
            </div>
        </body>
    </text>
</root>
