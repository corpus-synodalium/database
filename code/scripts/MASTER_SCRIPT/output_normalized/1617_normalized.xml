<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Lucca</title>
                <recordID>1617</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1253</origDate>
                <dateNotes/>
                <origPlace>Lucca</origPlace>
                <diocese>Lucca</diocese>
                <province>[Holy See]</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1617</p>
                <p>Year: 1253</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Lucca</p>
                <p>Diocese: Lucca</p>
                <p>Province: [Holy See]</p>
                <p>CountryModern: Italy</p>
                <p>Latitude: 43.85</p>
                <p>Longitude: 10.5</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Guercio Tebalducci</p>
                <p>IssuingAuthorityAlt: Guerrigo</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Dinelli, Dei sinodi della diocesi di Lucca, 53-58</p>
                <p>EditionOther: Mansi 23, coll 821-24</p>
                <p>SourceNotes: None</p>
                <p>TranscriptionNotes: None</p>
                <p>BaseText: WebDownload</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Cum nos G. D. G. lucensis episcopus ad laudem et honorem et gloriam nominis Iesu Christi presentem synodum duximus congregandam, pro erudicione subditorum nostrorum, correpcione morum, ac informacione uirtutum, nec non et bono statu omnium ecclesiarum nostrarum, et eciam clericorum, atque pro salute totius cleri nobis commissi, uolentes subditos nostros fore instructos, pudicos, pacificos, et modestos, quedam de consilio fratrum nostrorum duximus statuenda:</p>
                </div>
                <div>
                    <head>Capitulum 1</head>
                    <p>Imprimis siquidem statuimus, ut in omni ecclesia, diuina officia nocturna atque diurna competenti diligencia cotidie celebrentur.</p>
                    <p>Quod si omissum fuerit in aliqua ecclesia, eius rector, et qui omiserit superioris arbitrio puniatur.</p>
                </div>
                <div>
                    <head>Capitulum 2</head>
                    <p>Omnis rector ecclesie habeat semper ad minus unum scolarem, qui cantare sciat et legere competenter, cum premissa constitucio de diuinis officiis celebrandis nequeat obseruari.</p>
                </div>
                <div>
                    <head>Capitulum 3</head>
                    <p>Ornamenta ecclesiastica tam sacerdotum, quam altarium munda sollicita diligencia conseruentur, et presertim corporalia, que quidem mundissima, et sine fractura precipimus retineri, cum absurdum sit, ut ornaciora sint uestra corpora, quam altaria, et qui mundis uestibus extra ecclesiam nos cooperiamur, immundis in ecclesia sordidamus.</p>
                </div>
                <div>
                    <head>Capitulum 4</head>
                    <p>Corpus autem Iesu Christi in capsa, uel pixide munda claui firmata, et super altare appensa, aut eciam in sacrario, ne ab indiscretis uel bestiis tangi possit, cum multa reuerencia teneatur.</p>
                </div>
                <div>
                    <head>Capitulum 5</head>
                    <p>Chrisma eciam sub firma custodia taliter conseruetur, ne ab aliquibus tractari possit sine licencia prelati, uel honeste persone, que ad custodiam ipsius chrismatis fuerit deputata.</p>
                </div>
                <div>
                    <head>Capitulum 6</head>
                    <p>In celebracione missarum maxime publicarum, saltem dum secreta dicitur, candela super ardeat in altari.</p>
                    <p>In plebibus autem, et aliis ecclesiis collegiatis super hostiam et calicem semper fiat incensum, cum id tam paruo fieri possit impendio, quod paupertatis pretextu vix se ualeat aliquis excusare.</p>
                </div>
                <div>
                    <head>Capitulum 7</head>
                    <p>Nullus prelatus, siue rector ecclesie, aut hospitalis parochianis suis, nullusue monachus, uel clericus secularis, aut monacha suis fratribus, uel sororibus comestionem, seu aliquid loco comestionis pro suo ingressu, pretextu cuiuscumque consuetudinis, uel ex pacto exhibere presumat, cum id periculum esse dantibus et recipientibus uideatur, ut pote simoniacam sapiens prauitatem.</p>
                    <p>Qui uero exhibere presumpserint, suspendantur ab omni ecclesiastico officio, et beneficio.</p>
                    <p>Exactores uero si pertinaces in exigendis extiterint, excommunicacioni subdantur.</p>
                </div>
                <div>
                    <head>Capitulum 8</head>
                    <p>Nullus sacerdos aut clericus in sacris ordinibus constitutus habens ecclesiasticum beneficium per ciuitatem, aut uicos, siue plateas incedat, quin exteriorem uestem habeat clausam, nec ullatenus utantur de nimio coloris fulgore, seu splendore notandis, nec bottonibus in manicis, uel ad pectus, sedadis autem rubeis, glaucis, uiridibus, et sanguineis non utantur, et capas manicatas, aut guascappas ad diuinum officium in ecclesia gerant, si canonicam uolent effugere ulcionem.</p>
                </div>
                <div>
                    <head>Capitulum 9</head>
                    <p>Nullus clericus beneficium ecclesiasticum de laicali manu recipiat, uel in laicali manu resignare presumat, cum rerum ecclesiasticarum nulla sit attributa potestas.</p>
                    <p>Si qui autem secus attentare presumpserint, recipientes priuentur beneficio sic recepto, resignantes uero secundum nostre prudentie arbitrium puniantur.</p>
                </div>
                <div>
                    <head>Capitulum 10</head>
                    <p>Nullus habens ecclesiasticum beneficium ad aliud beneficium ecclesiasticum assumatur, nisi facta resignacione prioris in manibus illius, ad quem institucio ipsius ecclesie noscitur pertinere, et si primum retinere contenderit cum secundo, utroque ipso iure sit priuatus, nisi per romanam ecclesiam, seu per nos cum eo super hoc fuerit dispensatum.</p>
                    <p>Is uero ad quem pertinet institucio, institucionem facere non audeat, nisi prius constet sibi de resignacione prioris, et si contra fecerit, nostro arbitrio puniatur.</p>
                </div>
                <div>
                    <head>Capitulum 11</head>
                    <p>Clerici qui ad sacros sunt ordines promouendi, diligenter examinentur per eos, qui ad hoc fuerint deputati.</p>
                    <p>Quod ut rite fieri possit IV, V et VI feria sabbatum quatuor temporum precedentibus a plebanis suis personaliter presententur, ut de ipsorum uita, sciencia, condicione, et nature constare ualeat eorumdem testimonio plebanorum.</p>
                    <p>Quod si forte aliquis ipsorum plebanorum uenire nequiuerit canonica prepedicione detentus, clericos suos, quos ordinari uoluerit, cum literis suis de ipsorum uita, sciencia condicione, et natiuitate testimonium perhibentibus ad nos mittat cum aliquo de capellanis, aut clericis suis bone fame et conuersacionis honeste, qui nobis eos, seu examinatoribus deputatis ipsius plebani uice, seu nomine representent.</p>
                </div>
                <div>
                    <head>Capitulum 12</head>
                    <p>Si quis sacerdotis filius, aut alius ex fornicacione natus dispensacione non obtenta sacrum ordinem clanculo surripuerit, hoc ipso sit excommunicacionis uinculo innodatus, et eciam post absolucionem obtentam, maneat tamdiu ab ordinis sic surrepti execucione suspensus, donec dispensacionis graciam potuerit obtinere, quod eciam de iis, qui sine certo titulo se clanculo fecerint ad sacros ordines promoueri, decernimus obseruandum.</p>
                    <p>Si qui uero scienter ad sacros ordines presentauerint filios sacerdotum, et alios ex fornicacione natos, tacito quod sint tales, ipsos ex nunc excommunicacionis sentencia innodamus.</p>
                </div>
                <div>
                    <head>Capitulum 13</head>
                    <p>Quoniam quidam laici de non recipiendis uxoribus suis, et quedam mulieres de non recipiendis maritis legitimis temeraria soleant facere iuramenta, que periuria sunt merito appellanda, presenti decreto statuimus, ut omnes siue mares fuerint, siue femine, qui de cetero fecerint huiusmodi iuramentum, et qui eis in hac peruersitate adstiterint, conficiendo super hoc publicum instrumentum, aut locum testis eciam obtinendo, seu eciam alias operando, quod huiusmodi iuramenta, multo uerius periuria committantur hoc ipso sint excommunicacionis uinculo innodati, illique nullatenus ligati huiusmodi iuramento agant penitenciam de periurio, et se se repetant non obstante huiusmodi iuramento, cum iuramentum esse nou debeat iniquitatis uinculum, sed aminiculum ueritatis.</p>
                    <p>Ne autem aliquis per ignoranciam ualeat excusari, precipimus, ut hoc nostrum decretum quater in anno solemniter publicetur.</p>
                </div>
                <div>
                    <head>Capitulum 14</head>
                    <p>Ad hec statuimus, ut omnes hospitalarii in uno refectorio comedant, in uno dormiant dormitorio, ita quod mulieres suum dormitorium, et suum refectorium habeant separatim, quod eciam in collegiatis ecclesiis precipimus obseruari, si commode possunt domum ad hoc competentem habere.</p>
                </div>
                <div>
                    <head>Capitulum 15</head>
                    <p>Item statuimus, ut nullus de alieno episcopatu ad regimen, uel in clericum alicuius ecclesie, nostri episcopatus eligatur, seu eciam admittatur absque nostra licencia speciali, et si contra factum fuerit, illud decernimus non ualere.</p>
                </div>
                <div>
                    <head>Capitulum 16</head>
                    <p>Si quis clericus secularis, uel religiosus habens beneficium ecclesiasticum in ciuitate, uel diocesi nostra se ab alio episcopo, uel archiepiscopo absque nostra licencia fecerint ordinari, ab execucione ordinis sic suscepti ipsum duximus suspendendum.</p>
                </div>
                <div>
                    <head>Capitulum 17</head>
                    <p>Nullus clericus in sacris ordinibus constitutus, aut alius clericus obtinens ecclesiasticum beneficium, concubinam, nec aliquam secum in domo, uel extra domum, de qua sit uel fuerit, aut sinistra suspicio possit haberi, habeat mulierem, nec admittat eam ad aliquod seruitium in canonica ecclesie, nisi mater, uel amita eius fuerit, aut soror.</p>
                    <p>Et qui nunc tenet eam in domo, uel extra, monemus ut illam infra quindecim dies a se debeat remouere, ipsam uel aliam ulterius minime admissurus, et qui contra fecerit, ipsum a diuinis officiis et beneficiis ecclesiasticis suspendimus, et si suspensus presumpserit celebrare diuina, uel beneficiorum ecclesiasticorum administracioni se commiscuerit, ipsum ex nunc ab eisdem beneficiis perpetuo amouemus.</p>
                    <p>Plebani quoque, ac uicarii, et coadiutores eorum hanc constitucionem obseruent, et faciant a subditis suis firmiter obseruari, et nobis per se, aut per litteras suas referant eos, qui fecerint contra eam, alioquin secundum nostrum arbitrium puniantur.</p>
                </div>
                <div>
                    <head>Capitulum 18</head>
                    <p>Item cupientes, ut beneficia ecclesiastica in ciuitate et diocesi nostra rite, ac secundum dominum, et secundum sancciones canonicas habeant, statuimus ut de beneficiis ecclesiasticis nulle fiant pacciones in ciuitate et diocesi memoratis, et super hoc monemus uniuersos, et singulos subditos predictos, qui pacciones predictas fecerint, uel fieri consenserint, uel opem seu operam dederint, ut fiant, excommunicacionis sentenciam proferentes.</p>
                </div>
                <div>
                    <head>Capitulum 19</head>
                    <p>Item cupientes ecclesiarum utilitatibus prouidere, statuimus, ne quis rector alicuius ecclesie uel loci religiosi, uel alia quecumque persona ciuitatis, uel diocesis lucane alienet, uel pignori obliget possessionem aliquam, uel thesaurum, seu prouentus nondum habitos uendere ad tempus alicuius ecclesie uel loci religiosi ciuitatis uel diocesis predicte absque nostra licencia speciali, que appareat in scriptura sigillo nostro signata.</p>
                    <p>Et monemus omnes et singulos, ne contra predictum statutum aliquid debeant attentare.</p>
                    <p>In omnes et singulos, qui contra fecerint uel fieri consenserint alienando, seu pignori obligando, uel recipiendo aliquo titulo alienacionis, seu pignoris aliquid de predictis excommunicacionis sentenciam proferentes, ac eciam decernentes irritum et inane, ac penitus non ualere quidquid contra dictum statutum fuerit attentatum.</p>
                </div>
                <div>
                    <head>Capitulum 20</head>
                    <p>Item statuimus, ne rector alicuius ecclesie, uel loci religiosi nostre ciuitatis, uel diocesis debitum contrahat nomine ecclesie sue ultra summam sibi concessam uel concedendam a nobis, et si contraxerit, pronunciamus contractum ipsum penitus non ualere, et ex tali contractu in nullo suam ecclesiam obligari.</p>
                </div>
                <div>
                    <head>Capitulum 21</head>
                    <p>Item precipimus abbatibus, prioribus, et plebanis uniuersis, ut predictas nostras constituciones editas infra resurreccionis dominice proximum nunc uenturum habere, et eam ad minus bis in anno legere subiectis suis, et exponere diligenter.</p>
                    <p>Lecte fuerunt, et publicate constituciones predicte in synodo clericorum ciuitatis et diocesis lucane congregata Luce in cathedrali ecclesia sancti Martini, presentibus dominis archipresbytero Gerardino, Guidone de Porcari canonicis lucensibus et pluribus aliis anno Domini 1253 IV martii, indict. XI.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
