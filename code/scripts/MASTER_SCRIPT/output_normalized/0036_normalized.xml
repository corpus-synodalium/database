<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Reading</title>
                <recordID>0036</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1279</origDate>
                <dateNotes/>
                <origPlace>Reading</origPlace>
                <diocese/>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 36</p>
                <p>Year: 1279</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Reading</p>
                <p>Diocese: None</p>
                <p>Province: Canterbury</p>
                <p>CountryModern: England</p>
                <p>Latitude: 51.454167</p>
                <p>Longitude: -0.973056</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: John Peckham</p>
                <p>IssuingAuthorityAlt: John Pecham</p>
                <p>RegnalStart: 1279</p>
                <p>RegnalEnd: 1292</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Councils and Synods, ed Powicke and Cheney, vol 2, 834-51</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Cum recolende memorie patres sanctissimi Octo et Octobonus in partibus Anglicanis apostolice legacionis fungentes officio, necnon et uenerabiles patres Stephanus et Bonefacius predecessores nostri clerum ecclesie Anglicane in multis et uariis inordinatum articulis conspexissent et in pluribus superfluitatibus et uanitatibus ambulantem necnon et ecclesiam Anglicanam contra libertates ipsius sibi indultas tam a canone quam ab homine, utpote tam a summis pontificibus quam a regibus et principibus Anglie, necnon et per statuta ab archiepiscopis, episcopis, et uniuersaliter toto clero, necnon et domino rege, comitibus, baronibus, et toto populo communiter approbata eidem indultas grauibus pressam oneribus et intolerabilibus afflictam iniuriis, quidam eorum, utpote Octo et Octobonus et Stephanus, singuli singula consilia ad reformacionem cleri circa inordinaciones huiusmodi, quartus uero Bonefacius circa tuicionem et releuacionem ecclesie seu ecclesiastice libertatis contra pressuras huiusmodi et tormenta, in derogacionem et depressionem libertatis ecclesie Anglicane inuenta, singulare consilium deliberacione prouida ediderunt, ad quorum obseruacionem et recitacionem nos omnes, archiepiscopos, episcopos, ceterosque clericos, huic nos inuitat necessitas, huic nos propria utilitas exortatur.</p>
                    <p>Cum etenim dominus Octobonus circa finem suarum constitucionum preceperit suum consilium ab archiepiscopis et episcopis in suis synodis de uerbo ad uerbum annis singulis recitari, Stephanus quoque suum consilium tam in cathedralibus ecclesiis quam in minoribus annuatim iusserit publicari, nos filii inobedientie, et per consequens idolatris similes seu idolatrie participes, merito reputari possemus si tantorum patrum preceptis inueniremur siue ex contemptu siue ex negligencia contraire, cum et Samuele testante et beato Gregorio instruente peccatum ariolandi est non obedire et quasi scelus idolatrie nolle adquiescere.</p>
                    <p>Peccatum igitur paganitatis incurrit quisquis, dum Christianum se esse asserit et sedi apostolice uel legatis eiusdem obedire contempnit, testante beato Augustino: quisquis preceptis non obtemperat reus est et debitor pene.</p>
                    <p>Item, beatus Gregorius: quod precipitur imperatur, quod imperatur necesse est fieri; si non fiat utique penam habet; et in sequentibus: ubi preceptum, ibi necessitas.</p>
                    <p>Certum est igitur quod ad certum consilium recitandum, per quod predicti patres ad reformacionem cleri ingenti studio sunt conati, nos cogit necessitas.</p>
                    <p>Ad illud autem concilium Bonifacii publicandum per quod contra impressiones et oppressiones ecclesie quasi quodam clipeo defensionis munimur, nos propria utrediximus inuitat utilitas; ut scilicet per plenam noticiam et recentem memoriam statutorum ipsius concilii cognoscere ualeamus cuiusmodi constitucionum auxiliis tanquam armis contra singulos oppressionis articulos muniamur, neue per ignoranciam earundem in promptissima pericula incidamus.</p>
                    <p>Que quidem utilitas quia uniuersorum oculis inpromptu se exhibet, superfluum iudicamus siue argumentis siue autoritatibus in hac parte astruere ueritatem.</p>
                    <p>Sane quia concilium Stephani, Oxoniense uidelicet, primum erat in ordine, ex quo tanquam ex fonte limpidissimo Octonis concilium tanquam riuus emanare uidetur, et Octoboni concilium ab Octonis apertissime deriuasse cernatur, utpote quod Octonis concilium seu constituciones eiusdem concilii munit penis et prouisiones aliquas superaddit laudabiles, iccirco pro tribus illis consiliis que cleri reformacionem respiciunt, tantum unicum, domini uidelicet Octoboni, quod utilitatem aliorum pro maiori parte in se uidetur includere ad presens in principio sufficiat recitare cum quibusdam addicionibus et declaracionibus quas constitucionibus illius concilii duximus annectendas; et subsequenter illud Bonifacii quod libertates ecclesiasticas contra iacula seuiencia in easdem munire uidetur, cum quibusdam addicionibus quas duximus ibidem similiter inserendas; tercio quoque loco, cartam magnam domini regis et predecessorum suorum super libertatibus clero populoque concessis, que de unanimi cleri totiusque populi consensu processit, excommunicacionis sentencia per omnes archiepiscopos et episcopos Anglie lata in omnes uiolatores carte illius in quocunque articulo, quam ipsimet uiolatores incurrunt ipso facto, apostolice quoque confirmacionis presidio roborata; quarto articulos quos abreuiate et quasi succinte de consiliis ipsis extraximus, earundem scilicet excommunicacionum sentencias, quas non obseruantes seu rebelles certum est incurrere ipso facto, faciemus in publicum recitari ne quis ab earundem incursu sub pretextu ignorantie se ualeat excusare.</p>
                    <p>Hic lectum fuit consilium Octoboni a principio usque capitulum: De baptismo; quo perlecto, subiunctum fuit.</p>
                </div>
                <div>
                    <head>Capitulum 2</head>
                    <p>Super capitulo de baptismo de constitucionibus Octoboni.</p>
                    <p>Quod in presenti constitucione cauetur de pueris baptizandis usque generale baptisma Paschatis et Pentecosten uidelicet reseruandis, pro ipsius statuti reuerencia, quod hactenus uidetur esse negglectum, sic duximus declarandum: ut pueri per octo dies ante Pascha et per dies totidem ante Pentecosten nati de matrum uteris si absque periculo seruari ualeant, reseruentur usque illa tempora baptizandi, ita tamen quod medio tempore inter natiuitatem puerorum huiusmodi et baptismum perfectum recipiant cathacismum, solaque diebus baptismi supersit inmersio facienda.</p>
                    <p>Alii autem qui aliis temporibus anni nati exstiterint, tum propter mortis periculum quod sepe pueris imminet improuisum tum propter simplicitatem parentum qui circa formam baptismi sunt facile erraturi, absque ulla offensionis nota iuxta uetustam consuetudinem uel incontinenti cum nati fuerint uel postea prout placuerit ipsis parentibus baptizentur.</p>
                    <p>Quod si forte contigerit pueros propter mortis periculum a laicis baptizari, caueant sacerdotes ne baptismum legitime factum audeant iterare.</p>
                    <p>Hic prosecutus est lector concilium Octoboni usque titulum: De concubinariis.</p>
                </div>
                <div>
                    <head>Capitulum 3</head>
                    <p>Super constitucione de concubinariis.</p>
                    <p>Quia incontinentie uitium clerum maculat et lamentabiliter dehonestat in scandalum plurimorum, statutum domini Octoboni contra concubinarios editum precipimus in suo rigore inuiolabiliter obseruari.</p>
                    <p>Et ne criminis contagio caliginem obducente mentibus uiciosis, se per ignoranciam uel obliuionem ualeant excusare, precipimus archidiaconis uniuersis in uirtute obedientie et sub pena suspensionis ab officio et beneficio, quam in ipsos ferimus si sponte circa hoc fuerint necgligentes, quatenus constitucionem predictam faciant in quatuor anni principalibus capitulis ruralibus per se uel eorum officiales uel saltem per decanos rurales seu gerentes uices eorum distincte et aperte coram toto capitulo exclusis laicis recitari; quam recitacionem pro monicione haberi uolumus, ut liberius contra omnes huiusmodi procedi ualeat uiciosos, ne causari possint, cum ad execucionem priuacionis in eos late sentencialiter in predicto statuto processum fuerit, se monitos non fuisse.</p>
                    <p>Si quis autem dicti statuti recitacionem maliciose impediuerit, excommunicacioni subiaceat ipso facto.</p>
                    <p>Si quis uero recitare neglexerit, seu decanus seu gerens uicem eius omni sexta feria in pane et aqua ieiunare per obedienciam, nisi infirmitas impediat, teneatur donec in sequenti capitulo ipsum fecerit recitari.</p>
                    <p>Hic continuauit lector concilium Octoboni usque ad titulum: De institucionibus.</p>
                </div>
                <div>
                    <head>Capitulum 4</head>
                    <p>Super constitucione de institucionibus.</p>
                    <p>Audistis, fratres conscripti, constitucionis istius tenorem.</p>
                    <p>Nouistis et canones sanctorum patrum super hac materia editos tam in Toletano quam Remensi consilio necnon et capitulum Dionisii que omnia seu qui omnes pluralitatem beneficiorum cum cura inhibent uni committi, singulas ecclesias singulis sacerdotibus committentes.</p>
                    <p>Secuta sunt deinde concilia Lateran sub Alexandro papa et generale sub Innocencio tercio, in quibus omnibus ista pluralitas inhibetur, hoc addito in ultimo concilio quod per recepcionem secundi beneficii uacat primum, receptoque secundo, primum per eum ad quem collacio pertinet libere alii conferatur.</p>
                    <p>Et si illud infra sex menses alii conferre distulerit, non solum ad alios iuxta Lateranensis statuta concilii collacio deuoluatur, uerum eciam de suis tantum cogatur prouentibus in utilitatem ecclesie cuius illud est beneficium assignare quantum a tempore uacacionis ipsius constiterit esse perceptum.</p>
                    <p>Et cum nec sic finis huiusmodi ambicionis nec cece cupiditatis esset impositus, successit presens legati constitucio Octoboni, que ad mala preterita exstirpanda et ad prouidendum eciam infuturum ne decetero pestis huiusmodi pulularet, sufficiens ab eodem fuerat estimata, dum pestes atque miserias que ex hac radice proueniunt et pericula que secuntur euidenter enumerans ea studet imprimere cordibus peccatorum, dum nunc instituciones decernit irritas ipso iure, nunc instituendum adigit iuramento, nunc si periurus fuerit priuat beneficiis habitis et habendis, nunc episcopos contrauenientes a beneficiorum collacione suspendit donec instituciones a se factas inprouide contra constitucionis tenorem duxerint reuocandas.</p>
                    <p>Et licet hec omnia cum graui studio magnaque diligencia sint prouisa, istorum tamen omnium nec secutus est fructus aliquis nec prouentus, quin potius, ac si nichil prorsus super ista materia excogitatum fuisset a maioribus seu prouisum, nec amore iustitie nec timore pene cessarunt hucusque aliqui per fas uel nephas undique sibi beneficia cumulare, nec episcopi penas constitucionis uerentes nec alias sacris inherentes canonibus eisdem ipsa beneficia in inmensa numerositate conferre, licet cum eis non fuerit despensatum.</p>
                    <p>Que omnia sepe et sepius ad aures summi pontificis deuenerunt, qui hec omnia uehementer abhorrens, necnon admirans uehementius quod nec per constituciones aut canones nec per cautelas aut penas hucusque tante presumpcionis enormitas poterat coherceri nec eidem remedium adhiberi, nobisque eciam uiue uocis iniunxit oraculo quod tanto incommodo celeri reformacione faceremus occurri, et huiusmodi presumptores a tante temeritatis audacia quacunque possemus cohercione compesci.</p>
                    <p>Et licet ad hec omnia comprimenda solius metropolitice iuris diccionis potestas apud nos sufficere dinoscatur, qui in benignitate tollerancia, et lenitate ingredi et progredi potius affectamus in singulis quam seueritate nimia aut rigore plectere corrigenda, quia tamen facti peruersitas in tantum se extulit ut ex eo sit multiplicata ruina et exortum sit scandalum plurimorum, clamorque adeo ad aures superioris ascenderit, ut tantum scelus contra decorem ecclesiastice honestatis sub dissimulacione decetero nequeat pertransiri, multisque grassantibus sit opus exemplo, apostolicique precepti nos urgeat auctoritas in hac parte, nos dei adiutorio inuocato prout in presenti nobis occurrit, manus huic negocio apponimus adiutrices, decernentes iuxta formam concilii generalis omnia illa beneficia curam animarum habencia que optinuerunt uel optinent illi de facto qui despensacionem sedis apostolice super huiusmodi pluralitate non habent, per beneficii recepcionem quod ipsi sic beneficiati ultimo receperunt ipso iure uacare.</p>
                    <p>Et licet iuxta rigorem constitucionis domini Octoboni sic recipiens plura beneficia eciam ipso iure ultimo sit priuatus, cum secundum eandem decernatur institucio irrita ipso iure, precauere tamen uolentes ne rigorem uideamur coaceruare rigori, mentem eciam constitucionis tam concilii generalis quam eciam domini Octoboni clarius aduertentes, quarum neutra et preoptentis et ultimo simul priuat, cum concilium generale sola auferat preoptenta, ultimum tamen reseruat, concilium Octoboni institucionem in ultimo beneficio decernat irritam ipso iure, preoptentis tamen non priuat, nos, misericordiam cum rigore miscentes, non tam misericorditer quam prudenter permittimus ut is qui plura beneficia curam animarum habencia absque despensacione apostolica fuerit assecutus ultimum beneficium sic optentum retineat et eodem iuxta tenorem generalis concilii de nostra speciali gracia sit contentus, nisi forsan ex temeritate contenderit eciam preoptenta improbe retinere, in quo casu ipsum nec primis nec ultimo dignum nec medio, immo nec aliquo, iudicamus, set potius omnia de iure uacare, quibus omnibus quatenus de facto eadem detinet occupata censemus perpetuo spoliandum.</p>
                    <p>Beneficia uero que per modum superius nominatum hactenus uacauerint, adeo ut ad nos propter neggligenciam prelatorum et capitulorum fuerit deuoluta collacio, nobis seu nostre collacioni, que autem per tantum tempus retro uacauerint ut per consimilem necgligenciam ad summum pontificem ius ea conferendi fuerit deuolutum, eidem sedi tamquam ministri sedis apostolice in hac parte specialiter reseruamus, decernentes exnunc irritum et inane si quid circa eadem beneficia sic retro uacancia, auta personis aliis conferendo uel eadem beneficia commutando uel personas alias presentando, seu alias quocumque ingenio uel colore quesito per quoscumque prelatos superiores uel inferiores seu per quoscumque clericos in posterum fuerit innouatum.</p>
                    <p>Ipsis quoque ecclesiarum detentoribus earundem per uos, fratres et coepiscopi nostri, et eorundem confessoribus nunciamus et uolumus in posterum nunciari quod nec ad dignitates ecclesiasticas, nisi demum purgato vicio, possunt assumi uel, si de facto ad easdem ascenderint, non posse absque periculo ministrare; nec saluari poterunt in die iudicii nec in presenti penitencias nisi fictas accipere que non proficiunt ad salutem, nisi non tantum renunciauerint beneficiis que sic de facto detinent occupata, uerum eciam de fructibus ecclesie sic presumptis ecclesie dei quam grauiter offenderunt quatenus poterunt satisfaciant competenter; cum ista beneficia taliter inuadentes scienter falcem in messem miserint alienam, cumque non intrent per ostium, non pastores set fures existunt pariter et latrones, miserasque animas impudenter decipiunt, quas nec ualent utique soluere nec ligare.</p>
                    <p>Illos quoque confessores talium clericorum qui eisdem in penitencia non iniungunt ut fructus ecclesiarum taliter non perceptos set furtiue subreptos restituant seu de eisdem satisfaciant prout possunt ecclesiis quas sic de eisdem fructus percipiendo leserunt, imperitos decernimus aut nimis benignos et callidos animarum clericorum huiusmodi deceptores, inhibentes sub pena excommunicacionis ne ad talium absolucionem manus extendant temerarias, cum huiusmodi beneficiorum ecclesiasticorum improbi detentores sint in scelere contumaces.</p>
                    <p>Huic quoque wlneri canceroso, quod per modum alium in futurum ut cernitur sanari non potest, ferrum quod adhuc superest ignitum inicimus, mucrone anathematis tam enormis flagitii piacula resecantes, decernentes et perpetua stabilitate firmantes ut quicumque inposterum plura beneficia curam habencia animarum absque sedis apostolice despensacione receperit uel fuerit assecutus per modum institucionis uel commendacionis siue custodie, uel unum titulo institucionis, aliud titulo commendacionis siue custodie, preter modum illum quem constitucio Gregoriana edita in consilio Lugdunensi permittit, eo ipso sit priuatus omnibus sic optentis beneficiis ipso iure, ipsoque facto excommunicacionis sentencia maneat innodatus, a qua non nisi per nos uel per sedem apostolicam absolucionis graciam ualeat promereri.</p>
                    <p>Et ut ad beneficiorum uacantium per hunc modum uel alium peruenire noticiam ualeamus, uobis, fratres karissimi, in uirtute obedientie firmiter iniungendo mandamus quatenus per uos uel officiales uestros et archidiaconos et decanos nomina et numerum ecclesiarum de singulis decanatibus singillatim et aperte faciatis conscribi; nomina quoqueb rectorum ipsarum ecclesiarum cum cognomine, agnomine uel prenomine, ita quod uera possit haberi noticia personarum, tempora collacionum ipsarum ecclesiarum factarum ipsis rectoribus seu assignacionum per modum quemcumque; quo titulo ipsas optineant institucionis, commendacionis, aut solius custodie; cuius etatis sint memorati rectores seu ecclesiarum huiusmodi detentores; in quo ordine fuerint constituti; utrum alibi quam in una ecclesia beneficiati existant.</p>
                    <p>Item, an cum eis fuerit dispensatum super pluralitate huiusmodi optinenda; qui sunt et quibus nominibus censeantur ecclesiarum earundem patroni; cuius estimacionis sint singule ecclesie seu ualoris iuxta taxacionem Norwic’ faciatis distincte conscribi ; et scripturas hec omnia continentes clare et distincte confectas singuli episcopi de singulis diocesibus suis nobis ad ciuitatem London’ transmittant in octabis Sancti Hillarii, quibus loco et die, fauente altissimo, ad ipsius laudem congregati erimus iterato.</p>
                    <p>Illi autem qui in renunciacione seu descripcione prefata, nobis ut supra iniunximus facienda, fraudem uel dolum commiserint, uel ueritatem instruccion nostre necessariam subticendo aut falsitatem, quod absit, aliquam inmiscendo uel per uias alias callido quocumque comento circa prefata uersando, quominus ad nos deueniat plena ueritas atque noticia premissorum, penam falsi merito poterunt formidare.</p>
                </div>
                <div>
                    <head>Capitulum 5</head>
                    <p>Rediit lector ad concilium Octoboni usque constitucionem: De commendis, et ibi recitabantur due constituciones Gregoriane, una De institucionibus et alia De commendis, que sunt iste: Licet canon a felicis recordacionis Alexandro papa III predecessore nostro editus inter cetera statuerit ut nullus regimen ecclesiarum parochialium suscipiat nisi xxv annum etatis attigerit ac sciencia et moribus commendandus existat, quodque talis ad regimen assumptus huiusmodi, si monitus non fuerit prefixo a canonibus tempore in presbiterum ordinatus, a regiminis eiusdem amoueatur officio, et alii conferatur; quia tamen in obseruacione canonis memorati se multi exhibent negligentes, nos, periculosam illorum negligenciam uolentes iuris execucione supplere, presenti decreto statuimus ut nullus ad regimen parochialis ecclesie assumatur nisi sit idoneus sciencia, moribus et etate; decernentes collaciones de parochialibus ecclesiis hiis qui non attigerint xxv annum de cetero faciendas uiribus omnino carere.</p>
                    <p>Is autem qui ad huiusmodi regimen assumetur, ut gregis sibi traditi diligentius gerere curam possit, in parochiali ecclesia cuius rector exstiterit, personaliter residere teneatur, et infra annum a sibi commissi regiminis tempore numerandum se faciat ad sacerdotium promoueri.</p>
                    <p>Quod si infra illud tempus promotus non fuerit, ecclesia sibi commissa, nulla eciam premissa monicione, sit presentis constitucionis auctoritate priuatus.</p>
                    <p>Super residencia uero non ut premittitur facienda, possit ordinarius graciam dispensatiue facere ad tempus,&quot; prout causa racionabilis id exposcit.</p>
                    <p>Nemo deinceps parochialem ecclesiam alicui non constituto in etate legitima et sacerdocio commendare presumat, nec tali eciam nisi unam et euidenti necessitate uel utilitate ipsius ecclesie suadente.</p>
                    <p>Huiusmodi autem commendam ut premittitur rite factam declaramus ultra semestris temporis spatium non durare, statuentes quicquid secus de commendis parochialium ecclesiarum actum fuerit esse irritum ipso iure.</p>
                    <p>Quibus capitulis de uerbo ad uerbum perlectis, exequatur dominus archiepiscopus in hunc modum.</p>
                    <p>Fratres dilectissimi, constituciones istas coram uobis fecimus recenter in publico recitari ut, recentem ipsarum habentes memoriam, eciam mentem summi pontificis circa instituciones huiusmodi euidentius cognoscatis, quam eciam per organum oris nostri uobis precepit exponi uestro ministerio que est ista:</p>
                </div>
                <div>
                    <head>Capitulum 6</head>
                    <p>Super constitucionibus Lugd’ de institucionibus et commendis.</p>
                    <p>Ut constitucio ista utraque prout lata est in concilio Lugdunensi et quo ad uerba et quo ad sentenciam uerborum omnino seruetur, ipse quoque summus pontifex decreuit, et nos ipsius uestigiis inherentes decernimus, beneficia aliter commendata a tempore concilii Lugdunensis seu que diutius sub commendacionis specie sunt optenta quam constitucio Gregoriana permittit illa quoque que sub specie custodie, quam summus pontifex nichil differre estimat a commenda, aliter uel diutius sunt optenta quam tenor constitucionis Gregoriane commemorat, necnon et illa que sunt collata minoribus xxv annis aut hiis qui infra annum post admissionem talis beneficii in presbiteros non fuerint ordinati, esse uacancia ipso iure, ipsaque quorum per neggligenciam prelatorum seu capitulorum ad nos uel ad sedem apostolicam fuerit deuoluta collacio; nobis et sedi apostolice collacionem huiusmodi specialiter reseruamus, decernentes irritum et inane etc. ut supra.</p>
                </div>
                <div>
                    <head>Capitulum 7</head>
                    <p>Istud lectum fuit seorsum inter fratres secrete: Hec autem nolentes dicimus et decreuimus inuiti, nisi nos superioris autoritas ad hec pertraheret facienda.</p>
                    <p>Stantibus namque constitucionibus istis super institucionibus et commendis certum est ecclesiam Anglicanam periclitari plurimum et nutare, cum minores xxv annis et in minoribus ordinibus quam sacerdocio constituti quantumcunque alias idonei ad scienciam literarum per hunc modum a beneficiis ecclesiasticis penitus excludantur; cum ecclesia Anglicana parum prebendis habundet et pro maiori parte beneficia non habeat, nisi quibus cura iminet animarum, quibus aut inperfectos alere aut perfectos sustentare; cumque persone huiusmodi in numerositate plurima constitute, quantumcunque zelantes ad studium aliunde non habeant facultates quibus in studio sustententur, nec ad beneficia ecclesiastica optinenda censeantur habiles, receduntr a studio desperate, ad illud de cetero nullatenus reuersure, que si studio et doctrine uacarent nobilissimi per processum temporis in ecclesia dei efficerentur ministri, quorum ministerio perpetuo per hunc modum defraudatur cotidie ecclesia Anglicana sicque multitudo ministrorum qui idonei esse possent ad paucitatem in breui nimiam redigetur.</p>
                    <p>Quique in presbiteros ordinantur cum nec artes liberales nec scienciam naturalem nec medicinam nec iura civilia conuenienter possint in scolis audire, restat ut tales perpetuo remaneant inperfecti; sicque in breui in ministris ecclesie Anglicane deficiet pro maiori parte sciencia et legis diuine in eis noticia non subsistet.</p>
                    <p>Cum tamen conuenientius uideretur inperfectos etate atque sciencia, ad perfeccionem tamen idoneos, ad regimen animarum admittere et eos de bonis ecclesiarum alere donec ad perfeccionis peruenirent fastigia quam spem omnimodam tot idoneorum rescindere, et multitudinem ministrorum ad paucitatem redigere, et eos quasi ad in- perfeccionem compellere dum ad regimen animarum assumpti incontinenti ad presbiterum compelluntur, sicuti solet religio imperfectos recipere et eos in religione alere donec ad perfeccionem ueniant exoptatam; ideo, si uobis placeat in communi scribere domino pape ut ipse manus quo ad istas constituciones in ecclesia Anglicana alleuiare dignetur, parati simus et nos, ete scribendo et interpellando, uobis assistere in hac parte.</p>
                    <p>Et credimus expedire quod dominus rex interpelletur a nobis ut ipse et omnes comites et barones totaque communitas super ista materia summum pontificem communiter interpellent per solempnes nuncios communiter deputandos, per quos alleuiacionem tanti grauaminis circa instituciones expectant et commendas : circa instituciones siquidem quod minor xxv annis ad beneficium curam animarum habens annexam possit assumi cum aliquo moderamine per sedem apostolicam prouidendo, quodque is cui cura committitur animarum ad sacerdotium infra annum minime compellatur; circa commendas quod episcopi alii quam sacerdoti, dum tamen in sacris existat, ecclesias ualeant ex causa honesta perpetuo commendare.</p>
                    <p>Quibus peroratis redeat et perlegat concilium domini Octoboni.</p>
                    <p>Quo perlecto dominus archiepiscopus uel aliquis nomine suo dicat hec:</p>
                </div>
                <div>
                    <head>Capitulum 8</head>
                    <p>Iam transiuimus concilium domini Octoboni quod clerum informat multipliciter et reformat, transeamus amodo ad concilium domini Bonefacii quod nos et ecclesias nostras contra iacula in ecclesiasticas seuiencia libertates munit et armat.</p>
                    <p>Et sic legatur consilium Bonefacii usque ad locum ubi de prohibicionibus regiis inseritur et tractatur, et tunc dicantur hec uerba:</p>
                </div>
                <div>
                    <head>Capitulum 9</head>
                    <p>Uerum ad explanacionem illorum que de prohibicionibus regiis in presenti inseruntur concilio deliberacione prouida hec subscripta duximus annectenda.</p>
                    <p>Inter prohibicionum regiarum genera merito credimus distinguendum.</p>
                    <p>Aut sunt mere licite utpote quas den rebus et personis ad regium forum mere spectantibus ad iudices ecclesiasticos emanare contigerit, in quo casu eas ab eisdem iudicibus suscipiendas decernimus reuerenter; alie autem in sua forma iuxta propositum concedentis prima facie uidentur licite, utpote de quibus dam transgressionibus in genere pro laicis impetrate, quas tamen, inspecto exitu dum ad usum pertrahuntur illicitum, illicitas facit abusio impetrantis; in quo casu scriptorem, dictatorem, consiliarium, et sigillatorem ab omni pena excludimus, utpote quos nullus inuoluit in hac parte reatus si animum in hoc casu habuerint innocentem.</p>
                    <p>Ipse tamen impetrator, si laicus fuerit, non pro impetracione sed pro temerario abutendi conatu cum malitie sue complicibus, tanquam libertatis ecclesiastice inuasor, iuxta tenorem concilii Oxoniensis ipso facto publice denuntietur in excommunicacionis sentenciam incidisse, primo eidem in facie, demum in locis aliis in quibus iudici uidebitur expedire, a nemine prorsus a tali sentencia absoluendus donec reo quem lesit, iudici quem contempsit, ecclesie quam offendit, et regie clementie cui per abusum huiusmodi derogauit, satisfecerit de premissis; quam si animo indurato contempserit, contra eum uiriliter procedatur ulterius prout in concilio de Lamhuth’ superius est expressum.</p>
                    <p>Si autem clericus fuerit huiusmodi regie prohibicionis abusor, eo ipso licet tanquam libertatis ecclesiastice uiolator iuxta tenorem Oxoniensis concilii per dominum Stephanum editi ut prediximus ipso facto sentenciam excommunicacionis incurrat, hanc tamen nichilominus penam adicimus ut et beneficiis ecclesiasticis preoptentis careat ipso iure et per triennium fiat inhabilis ad alia beneficia huiusmodi optinenda nisi per nos cum eo fuerit misericorditer dispensatum.</p>
                    <p>Nec iudices ecclesiastici talibus prohibicionibus ad usum illicitum per abusionem pertractis aliquatenus deferant sed eis nequaquam obstantibus in negocio inchoato procedant.</p>
                    <p>Aut sunt omnino, eciam in sua forma, illicite, utpote que super rebus mere spiritualibus uel officium ecclesiasticum mere contingentibus sunt concepte, in quibus casibus eas ab omnibus iudicibus ecclesiasticis decernimus esse penitus respuendas.</p>
                    <p>Scriptores quoque, dictatores, conciliarios, et sigillatores literarum huiusmodi pro tenore concilii de Lamhuth’ decernimus esse puniendos.</p>
                    <p>Ipsum quoque impetratorem litere regalis huiusmodi, siue laicus fuerit siue clericus, penis superius memoratis decernimus subiacere, licet euidentius in hoc casu quam in superiori delinquere dinoscatur, et iccirco maiori pena dignissimus uidetur.</p>
                    <p>Et hec ita se habeant si aliqua certa persona compareat de qua constet quod ipse eam impetrauerit uel mandauerit uel ratum habuerit ex post facto quod ipsa litera suo nomine uel ad ipsius fauorem fuerit impetrata uel ad abusionem litere nomine suo, ut expressum est superius, sit processum.</p>
                    <p>Uerum si, ut fieri assolet, talem literam prosequi dissimulet impetrator seu is in cuius fauorem impetrate uidetur et solus quidam baiulus literarum regis nuntium se confingens, literam huiusmodi iudici ecclesiastico porrigens, quasi rex ex officio suo procedere uideatur, si fuerit is presens coram iudice ecclesiastico cui fauor per huiusmodi literam uidetur inpendi dum litera ipsa iudici prefato porrigitur, tunc iudex ipse eidem inposito sacramento, quod ei ex uigore huius decreti suscipiendi et prestandi necessitatem imponimus, sub uirtute prestiti sacramenti requirat ab eo diligentissime ueritatem utrum talis litera de cancellaria domini regis processit uel ad abusum huiusmodi litere processum fuerit ad casum illicitum per ipsum, uel ipso mandante per alium, uel ipso ratam habente impetracionem uel abusum.</p>
                    <p>Quod si coram iudice horum aliquid spontanee sit confessus, puniatur siue sit clericus siue laicus, ut superius est expressum.</p>
                    <p>Si autem hec omnia diffiteatur omnino, per eundem iudicem iurare cogatur quod ab usu huius litere decetero prorsus cessabit, et nec per se nec per alium prosequetur eandem, et pro uiribus impediet prosequentes nec impedimentum negotii quod coram iudice agitur aliquod procurabit quominus coram eodem iudice suo marte procedat, nec districcionem uel capcionem iudicis aut dampnum ipsius per curiam regiam impetrabit aut quantum in eo fuerit impetrari permittet; quo prestito iuramento, si dominus rex, quod deus auertat, isto sic iurato nolente uel inscio, prohibicionem huiusmodi illicitam prosequi non cessaret uel ad usum illicitum eandem protraheret uel protractam forsitan sustineret, per moniciones erit reuerenter cum ipso principe procedendum, et deferendum quantum potest regie dignitati, uerum tamen iuxta tenorem concilii de Lamhuth’ ex necessitate per idem concilium nobis imposita et autoritate apostolica subsecuta, finaliter licet dolenter et humiliter procedendum.</p>
                    <p>Si autem absens fuerit, uolumus et precipimus quod iudex ipse ecclesiasticus eum in cuius fauorem dicitur impetrata ad sui presenciam faciat personaliter euocari; et ipse sic uocatus ex huiusmodi nostri uigore decreti uenire personaliter teneatur; qui si uenerit seu comparuerit coram iudice sic uocatus iuramento ei iniuncto et prestito per eundem ut superius annotatur, siue confiteatur siue neget agatur cum ipso uel contra ipsum ut supra inuenimus esse cautum.</p>
                    <p>Si autem taceat et ad interrogata respondere noluerit uel iuramentum subire contempserit, habeatur penitus pro confesso, et tanquam confessus puniatur contumax in hac parte.</p>
                    <p>Si autem ad iudicis presenciam euocatus trinis edictis uenire renuerit, pena que supra imponitur ex presumpcione huiusmodi uiolenta contra istum tergiuersantem merito habita seu habenda, isti qui non ueniendo est contumax non inmerito infligatur seu inflictam potius ipso facto incurrat, ut in nullo casu tanta malicia manus nostras effugiat inpunita.</p>
                    <p>Si autem monachus uel religiosus alius huiusmodi prohibicionis illicite fuerit impetrator, aut illius que licita uidebatur abusor, si quidem eam suo nomine impetrauerit aut nomine abbatis seu prioris et conuentus, sine tamen superioris licencia aut mandato, omni administracione seu officio quod habet in monasterio careat ipso iure et ad omnem dignitatem, administracionem, seu officium in suo monasterio perpetuo fiat inhabilis inter nouicios nichilominus retrudendus.</p>
                    <p>Si autem de abbatis uel alterius superioris licencia et mandato monachus uel religiosus alius impetrare talia uel talibus impetratis abuti presumpserit, abbas uel ille superior a quo mandatum huiusmodi uel licencia illicita emanauit uel ratam habuit ex post facto, sua dignitate ipso iure perpetuo sit priuatus et alius per eleccionem canonicam loco substituatur ipsius, qui a talibus illicitis sciat, uelit, et ualeat abstinere; iminentibus penis eisdem clerico siue laico qui in accione personali clericum coram iudice seculari per literam domini regis protrahere sit conatus, forum iudicis ecclesiastici per eum modum estimans declinare, saluis nichilominus penis in consilio de Lamhuth’ contra eosdem editis et statutis.</p>
                </div>
                <div>
                    <head>Capitulum 10</head>
                    <p>Quibus expletis totum concilium de Lamheth perlegatur; legatur et postea confirmacio sedis apostolice subsecuta, non obstante appellacione que per dominum regem dicitur interiecta.</p>
                    <p>Quo expleto, legatur tercio noua carta recolende memorie domini Henrici regis Anglie prelatis et baronibus in commune concessa, queque excommunicacionis sentencia lata in uiolatores carte ipsius quam incurrerent ipso facto per archiepiscopos et episcopos in commune uallata exstiterat.</p>
                    <p>Legatur et postea confirmacio sedis apostolice super carta huiusmodi subsecuta, Innocentii uidelicet et Alexandri quarti.</p>
                    <p>Quarto legantur articuli summatim extracti de iiii conciliis antedictis in quibus ipso facto excommunicacionum et suspensionum sententie incurruntur, ut in singulis ecclesiis publicentur, qui sunt isti.</p>
                </div>
                <div>
                    <head>Capitulum 11</head>
                    <p>Articuli excommunicacionum.</p>
                    <p>Quoniam malum nisi cognitum uitari non potest, plures autem sunt excommunicacionum sententie, quibus in sanctorum patrum conciliis homines improbi percelluntur, ne per ignoranciam decetero in tanti periculi foueam demergantur, precipimus prouincie Cantuariensis sacerdotibus uniuersis ut omni dominica sequenti inmediate celebracionem ruralis capituli exponant aperte populo sibi commisso excommunicacionum sentencias que secuntur.</p>
                </div>
                <div>
                    <head>Capitulum 11i</head>
                    <p>Primo quidem excommunicantur auctoritate Oxoniensis concilii a sancte memorie Stephano Cantuariensi archiepiscopo celebrati omnes qui maliciose ecclesias suo iure priuare presumunt aut per maliciam et contra iusticiam libertates earundem infringere uel perturbare contendunt.</p>
                    <p>Ex quo intelligimus excommunicacionis uinculo subiacere omnes illos qui literas impetrant a quacumque curia laicali ad impediendum ecclesiasticorum iudicum processum in causis que per sacros canones ad forum ecclesiasticum pertinere noscuntur.</p>
                </div>
                <div>
                    <head>Capitulum 11ii</head>
                    <p>Item, secundo omnes illi qui pacem et tranquillitatem domini regis et regni iniuriose perturbare presumunt, et qui iura domini regis iniuste detinere contendunt.</p>
                    <p>Ex quo intelligimus excommunicari non solum guerrarum suscitantes horrorem, uerum eciam latrones puplicos omnes pariter et predones et quoscumque regni iusticiam temere inpugnantes.</p>
                </div>
                <div>
                    <head>Capitulum 11iii</head>
                    <p>Item, excommunicantur tercio uniuersi qui scienter falsum perhibent testimonium uel perhiberi procurant uel qui tales testes scienter producunt ad impediendum iustum matrimonium uel ad exheredacionem alicuius hominis procurandam.</p>
                </div>
                <div>
                    <head>Capitulum 11iv</head>
                    <p>Item, excommunicantur quarto aduocati omnes qui malciose per quascumque excepciones rerum patrimonium impediunt ne effettua debitum sorciatur, uel in quibuscumque causis ut contra iustiam processus ecclesie diutius suspendatur.</p>
                </div>
                <div>
                    <head>Capitulum 11v</head>
                    <p>Item, excommunicantur quinto omnes illi qui gracia lucri, odii, uel fauoris maliciose crimen imponunt alicui, cum apud bonas et graues personas non fuerit infamatus, ut sic ei purgacio indicatur uel alio modo grauetur.</p>
                </div>
                <div>
                    <head>Capitulum 11vi</head>
                    <p>Item, excommunicantur sexto omnes qui uacante ecclesia maliciose opponunt uel opponi procurant questionem de iure patronatus, ut uerum patronum a collacione illius ecclesie saltem impediant illa uice.</p>
                </div>
                <div>
                    <head>Capitulum 11vii</head>
                    <p>Item, septimo excommunicantur omnes illi qui maliciose contempnunt exequi mandatum regis de excommunicatis capiendis, uel eorum impediunt capcionem seu procurant iniustam eorum liberacionem contra decretum ecclesiastice discipline.</p>
                </div>
                <div>
                    <head>Capitulum 11viii</head>
                    <p>Item, excommunicantur in concilio sancte memorie Octoboni omnes illi qui pro impedimento pacis seu composicionis litigantium quicquam recipiunt, donec ipsum sic receptum restituerint donatori.</p>
                </div>
                <div>
                    <head>Capitulum 11ix</head>
                    <p>Item, excommunicantur per eundem quicumque de domibus, maneriis, uel grangiis, uel locis aliis archiepiscoporum uel episcoporum uel aliarum personarum ecclesiasticarum contra ipsorum uoluntatem uel custodum rerum earundem aliquid auferunt uel consumunt uel iniuriose contrectant; qua sentencia ligantur nec absolui possunt donec de iniuria satisfecerint competenter.</p>
                </div>
                <div>
                    <head>Capitulum 11x</head>
                    <p>Item, excommunicantur ab eodem quicumque abstrahunt uiolenter reum ad ecclesiam uel cimiterium uel claustrum fugientem, uel qui ei uictum necessarium prohibent exhiberi, uel qui res alienas in locis predictis depositas uiolenter asportant uel asportari faciunt, uel qui asportacionem talem factam nomine suo uel a familiaribus suis ratam habent, uel qui ad hoc publice uel occulte consilium uel auxilium prebuerint seu consensum.</p>
                </div>
                <div>
                    <head>Capitulum 11xi</head>
                    <p>Item, excommunicati sunt ab omnibus archiepiscopis et episcopis Anglie omnes qui ueniunt aut faciunt contra nouam cartam; que sentencia per sedem apostolicam est pluries confirmata.</p>
                    <p>Quibus expletis ex parte domini archiepiscopi dicantur uerba subscripta:</p>
                </div>
                <div>
                    <head>Capitulum 12</head>
                    <p>Audistis, fratres et coepiscopi nostri karissimi, articulos in quibus per sanctorum patrum concilia incurritur excommunicacionis sentencia ipso facto.</p>
                    <p>Sunt et alii articuli preter istos in quibus episcopi et prelati ipso facto suspensionis uinculo innodantur per eadem concilia, quorum constituciones quandoque prelatos ab officio, quandoque a quibusdam eorum insignibus, quandoque a beneficiorum collacione suspendunt; que omnia ex ipsorum conciliorum tenore colligere poteritis euidenter; in quas siquidem penas ueremur uos omnes uel aliquos tanquam temeratores constitucionum in ipsis editarum conciliis incidisse.</p>
                    <p>Ueremur eciam ne sic ligati diuina celebraueritis et officia uestra ut prius fueritis executi; ueremur ne notam irregularitatis contraxeritis in hac parte.</p>
                    <p>Set quicquid fuerit de preterito, hortamur uos et ex parte dei patris omnipotentis monemus et in uirtute obedientie uobis iniungimus quod de cetero statuta conciliorum supradictorum necnon et statutorum nostrorum in presentis congregacionis primordio editorum cum dei timore et omni diligencia obseruetis et faciatis a uestris subditis artius obseruari; alioquin super uos prouocabitis iram dei et canonicam merito formidare poteritis ulcionem.</p>
                </div>
                <div>
                    <head>Capitulum 13</head>
                    <p>Et ne istorum ignorancia quemquam reddere ualeat excusatum, de hiis omnibus que in nostra congregacione presenti recitata sunt, publicata, seu eciam ordinata, hanc formam teneri uolumus in futurum: ut hec omnia, fratres et coepiscopi nostri, per uos uel archidiaconos uestros faciatis in uestris synodis publicari, nichilominus constitucionem domini Octoboni de baptismo Penthecosten et Pascatis generali, necnon et extracta de quatuor conciliis in sessionis nostre principio memoratis, super diuersis articulis in quibus excommunicacionis uinculum incurritur ipso iure, in singulis ecclesiis tam maioribus quam minoribus per quatuor dies dominicos post celebracionem quatuor capitulorum principalium recitari.</p>
                    <p>Constitucio autem edita super concubinariis in concilio domini Octoboni in quatuor capitulis ruralibus et principalibus, exclusis tamen laicis, puplicetur.</p>
                </div>
                <div>
                    <head>Capitulum 14</head>
                    <p>Que autem a nobis in presenti ordinata fuerint uel adiecta conciliis suprascriptis bis in anno, uidelicet in duobus generalibus capitulis singulorum archidiaconatuum, precipimus singulorum auribus inculcari.</p>
                    <p>Ipsam autem cartam domini regis super libertatibus ecclesie atque regni per regem concessis bene et aperte conscriptam infra singulas ecclesias cathedrales seu collegiatas in loco puplico iubemus affigi, ut omnium intrantium oculis se palam exhibeat et in fine anni in uigilia Paschatis perpetuo renouetur, ut sublata ueteri noua recensque bene scripta substituatur eidem.</p>
                </div>
                <div>
                    <head>Footnotes</head>
                    <p>None</p>
                </div>
            </div>
        </body>
    </text>
</root>
