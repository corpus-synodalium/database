<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Brixen</title>
                <recordID>0473</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1296</origDate>
                <dateNotes/>
                <origPlace>Brixen</origPlace>
                <diocese>Brixen</diocese>
                <province>Salzburg</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 473</p>
                <p>Year: 1296</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: dating not certain</p>
                <p>Place: Brixen</p>
                <p>Diocese: Brixen</p>
                <p>Province: Salzburg</p>
                <p>CountryModern: Italy</p>
                <p>Latitude: 46.716667</p>
                <p>Longitude: 11.65</p>
                <p>PlaceNotes: now Bressanone</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Sinnacher, Beytraege, V, 193-202</p>
                <p>EditionOther: None</p>
                <p>SourceNotes: https://books.google.com/books?id=dNEAAAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: None</p>
                <p>Transcription: Reviewed </p>
                <p>GeneralNotes: survives in 1 MS (see Johanek, Synodalia, III, Anhang I)</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Sequitur de Synodo Brixinensi.</p>
                    <p>Quoniam, ut dicit lex, omnium memoriam habere, et in nullo peccare, magis est Diuinitatis, quam humanitatis, ideo quedam, que in Brixinensi synodo uel de nouo fuerunt statuta, uel ex antiquis Patrum constitucionibus renouata, minus tamen plene in nostra Diocesi obseruata, Nos Landulfus Dei ac Apostolice Sedis gracia Episcopus Brixinensis nobis ad memoriam reuocamus.</p>
                </div>
                <div>
                    <head>Capitulum 1</head>
                    <p>Clerici in domibus suis mulieres habere non presumant, cum secundum Apostolum non solum a malo, sed eciam ab omni specie mala sit abstinendum.</p>
                </div>
                <div>
                    <head>Capitulum 2</head>
                    <p>Uolumus et mandamus, ut quelibet parochialis Ecclesia in nostra Diocesi duos habeat sacerdotes, et hoc per Archidiaconos districte precipimus procurari.</p>
                </div>
                <div>
                    <head>Capitulum 3</head>
                    <p>Districtius prohibemus ne pro Sacramentis conferendis aliqua interponatur condicio siue pactum: si uero sit consuetudo, ut pro labore suo aliquid Sacerdotes inde recipiant, et laici id impendere contradicant, compellendi sunt per penam ab Episcopo statuendam.</p>
                </div>
                <div>
                    <head>Capitulum 4</head>
                    <p>Statuimus ut omnes legitimi pastores continuam in suis Parochiis faciant residenciam exceptis Canonicis et aliis, quorum absencia per specialem licenciam Episcopi toleratur.</p>
                </div>
                <div>
                    <head>Capitulum 5</head>
                    <p>Item firmiter precipimus, ut omnes in sacris Ordinibus constituti et beneficiati canonicas horas singulis diebus dicere non obmittant.</p>
                </div>
                <div>
                    <head>Capitulum 6</head>
                    <p>Item clerici sacros ordines habentes, comam non nutrientes, nec arma deferentes [1], et si post trinam ammonicionem, quam Archidiaconis committimus faciendam se non correxerint, comam nutrientes excommunicentur, arma portantes perdant priuilegium illius canonis; Siquis suadente etc.</p>
                </div>
                <div>
                    <head>Capitulum 7</head>
                    <p>Nullus Sacerdos missarm solus celebret, sed nec mulieres ad altare ministrent.</p>
                </div>
                <div>
                    <head>Capitulum 8</head>
                    <p>Item precipimus, ut secundum statuta generalis concilii prelati et alii, quibus concessum est, in ecclesiis parochialibus, quas habent, per uicarios deseruire idoneos et perpetuos habeant in eisdem ecclesiis uicarios per Episcopum canonice institutos, quibus tam honestam et competentem assignent prebendam, ut exinde pauperibus et peregrinis eleemosinam ualeant elargiri.</p>
                </div>
                <div>
                    <head>Capitulum 9</head>
                    <p>Item ad compaternitatem non plus, quam tres persone recipiantur.</p>
                </div>
                <div>
                    <head>Capitulum 10</head>
                    <p>Item cause matrimoniales nonnisi per Archidiaconos diffiniantur de commissione Episcopi.</p>
                </div>
                <div>
                    <head>Capitulum 11</head>
                    <p>Item precipimus, ut nullum matrimonium alibi, quam in facie Ecclesie contrahatur: quia per clandestina matrimonia, uno negante matrimonium, et altero non ualente probare sepe error inducitur cum periculo animarum.</p>
                </div>
                <div>
                    <head>Capitulum 12</head>
                    <p>Item precipimus, ut cum matrimonium fuerit contrahendum, sacerdos ante ter illud in Ecclesia publicare designatis nominatim personis, inter quas speratur matrimonium contrahendum, et certus terminus assignetur, infra quem qui uoluerint et ualuerint, legitimum impedimentum proponant, et ipsi presbyteri nihilominus inuestigent, utrum aliquod impedimentum obsistat.</p>
                    <p>Cum autem apparuerit probabilis coniectura contra copulam contrahendam, contractus interdicatur expresse, donec quid fieri debeat, manifestius constiterit documentum.</p>
                </div>
                <div>
                    <head>Capitulum 13</head>
                    <p>Circa usurarios manifestos sic debent clerici se habere ad confessionem nisi prestita caucione idonea et fideiussoria uel pignoraticia de satisfaccione eos nequaquam admittat.</p>
                    <p>Agentes in extremis, quantumcumque peniteant, et lesis satisfieri mandent, non debet tamen habere ecclesiasticam sepulturam, nisi lesis fuerit plenarie, si presentes sint, absentes idonea de satisfaccione caucio facta fuerit et secuta.</p>
                </div>
                <div>
                    <head>Capitulum 14</head>
                    <p>Nullus sacerdotum ei, quem in extremis Ecclesie reconciliauit, deneget pro debitis ecclesiasticam sepulturam, nisi manifestum sit, creditorem contra eum mouisse in ecclesiastico uel temporali iudicio super soluendis rebus uel exhibendis satisfaccionibus questionem, siue debitum illud ex furtis, rapinis, uel quibuscumque modis aliis sit contractum.</p>
                </div>
                <div>
                    <head>Capitulum 15</head>
                    <p>Quia quidam sunt laici et maxime curiales, qui se a capite Christo prauis operibus elongantes, corpus Christi, quod est Sacramentum Ecclesiastice unionis semel ad minus in anno percipere pretermittunt, precipimus Sacerdotibus, ut tenorem illius concilii: Omnis utriusque sexus [2] optimo tempore pronuntient in suis Ecclesiis, qui est talis: Quicumque ad minus etc. [3]</p>
                    <p>Sacerdos uero talibus det consilium in hac forma, ut uidelicet a tempore confessionis infra certum terminum sacerdotis arbitrio moderandum, impedimentum a consciencia sua remoueant, et eucharistiam infra annum illum sumere non omittant.</p>
                    <p>Alioquin sacerdos penam in eum pronuntiet, et diligenter seruari precipiat memoratam.</p>
                </div>
                <div>
                    <head>Capitulum 16</head>
                    <p>Item Clerici sepe pronuntient, quod 20 dies indulgentie promerentur, quicumque ad nomen Domini Iesu Christi et eius pie Genitricis Marie genua sua flexerint, uel eciam capita inclinauerint reuerenter.</p>
                </div>
                <div>
                    <head>Capitulum 17</head>
                    <p>Item Uicariorum prebendas Archidiaconis locorum iam multoties commisimus racione preuia moderandas, quod adhuc fiat statuto precipimus iterato.</p>
                </div>
                <div>
                    <head>Capitulum 18</head>
                    <p>Item uicarii in Ecclesiis instituendi Archidiacono presententur, et per eum ad regimen instituti non debent inde, nisi per eius uel Episcopi iudicium amoueri.</p>
                </div>
                <div>
                    <head>Capitulum 19</head>
                    <p>Item legitimi pastores, qui agros Ecclesie locauerunt laicis pro censu colendos, eosdem agros a manu laicorum retractos suis tradant Uicariis; excolendos, dummodo sint tales, qui eos uelint colere, et eciam possint sufficere ad colendum.</p>
                </div>
                <div>
                    <head>Capitulum 20</head>
                    <p>Item secundum statutum prouincialis concilii precipimus, ut hi, qui parochiales Ecclesias in beneficio sunt adepti ad ordinem, quem beneficii sui cura requirit, se faciant ordinari infra tempus a canone constitutum.</p>
                </div>
                <div>
                    <head>Capitulum 21</head>
                    <p>Item statutum de non intrando tabernas, et nil dando uagis scolaribus precipimus firmiter obseruari: quod si aliqui se in transgressione horum deliquisse cognoscunt, et ante solutam penam diuine presumpserunt misteria celebrare, monemus, et in Domino exhortamur, quatenus ad superiorem pro remedio absolucionis recurrant, quia sic suspensi celebrando irregularitatis notam procul dubio contraxerunt.</p>
                </div>
                <div>
                    <head>Capitulum 22</head>
                    <p>Item cum quandoque Sacerdotes cum ueris pastoribus paciscantur ex ipsorum Ecclesiis maiores solito soluere pensiones, ut earumdem Ecclesiarum uicarias possint facilius adipisci, nos ad tam detestabile uitium extirpandum Archidiaconis districte precipimus, ut ad persequendum huiusmodi malum inuigilent diligenter, cum per hunc modum supplantari quandoque contingat uiros idoneos et honestos, et eciam crebre mutaciones uicariorum fructum animarum plurimum soleant impedire.</p>
                </div>
                <div>
                    <head>Capitulum 23</head>
                    <p>Item, quicunque alium supplantasse conuictus fuerit, preter dampna supplantati in 50 libris ueronensibus punietur.</p>
                </div>
                <div>
                    <head>Capitulum 24</head>
                    <p>Item prohibemus, ne clerici mitrati nisi in itinere incedant, pannis rubeis, cingulis metallo ornatis, uel nodulis ex eadem materia in manicis uel capuciis et uestibus a latere apertis nequaquam utantur, ad choreas non uadant.</p>
                </div>
                <div>
                    <head>Capitulum 25</head>
                    <p>Item in quacumque plebe illa statim cessetur generaliter a diuinis, donec super hoc nostrum mandatum recepit speciale.</p>
                </div>
                <div>
                    <head>Capitulum 26</head>
                    <p>Item quia peccatum est de peccato gloriari, precipimus, ne in publico cum aliquo colloquantur, quasi iactando de carnali commercio mulierum.</p>
                </div>
                <div>
                    <head>Capitulum 27</head>
                    <p>Item statuimus et districte precipimus, quod nullus eligatur, nec ei sub quocumque colore uerborum promittatur, nec recipiatur in aliqua Ecclesia, nisi ibi uacet tempore eleccionis, recepcionis uel promissionis prebenda uel beneficium, nisi hoc fieret aliqua necessitate uel utilitate Eccleisie urgente, que approbetur per Dominum Episcopum Brixinensem, in quo casu dispensari possit super hoc per ipsum Episcopum: et siquis contra fecerit, nouerit se esse uinculo excommunicacionis adstrictum, quam proferimus in litteris scriptis, decernentes irritum et inane, quidquid contra predictum nostrum statutum factum fuerit, uel eciam attentatum.</p>
                </div>
                <div>
                    <head>Capitulum 28</head>
                    <p>Item hoc salubri statuto prohibemus, ne quis eligatur uel recipiatur in aliquo beneficio, uel prebenda sacerdotali, nisi ipse electus uel receptus fuerit sacerdos, uel in sacris ordinibus constitutus, uel talis qui sit idoneus etate, moribus et sciencia, et uelit et possit iuste infra annum a tempore sue eleccionis ad sacerdotium promoueri.</p>
                    <p>Et quidquid contra hoc nostrum statutum factum fuerit, iuribus decernimus uacuatum.</p>
                    <p>Insuper sentenciam excommunicacionis proferimus contra electores, et eciam electos contra tenorem nostri huiusmodi constituti.</p>
                </div>
                <div>
                    <head>Capitulum 29</head>
                    <p>Item statuimus et precipimus, quod omnes tam prelati quam alii nostre ciuitatis et Diocesis in celebrandis diuinis officiis in suis ecclesiis debeant seruare modum et formam et consuetudinem, que seruatur, et per tempora retroacta seruata est in celebracione diuinorum officiorum, ualeant obseruare.</p>
                </div>
                <div>
                    <head>Capitulum 30</head>
                    <p>Item statuimus saluti animarum subditorum nostrorum per hoc diligentius prouidentes, quod nullus nostre ciuitatis uel Diocesis, cuiuscumque condicionis uel status existat, habeat uel teneat duo beneficia curam animarum annexam habencia [4].</p>
                    <p>Quicumque uero duo beneficia curata uel plura tenuerit, infra mensem a publicacione harum nostrarum constitucionum coram nobis in uirtute sancte obedientie, et sub pena excommunicacionis compareat, omnia sua beneficia preter unum in nostris manibus resignando, uel ostendendo dispensacionem, causam legitimam, si quam habet, ipsa beneficia retinendi.</p>
                    <p>Alioquin siquis cuiuscumque condicionis uel status existat, qui contra hoc nostrum statutum uno excepto contra sacras constituciones detinendo, plura beneficia curam animarum habencia fecerit, nouerit se esse uinculo excommunicacionis innodatum in his scriptis, contra omnes et singulos contra hanc nostram constitucionem facientes.</p>
                    <p>Saluis omnibus contra eos et quoslibet, qui contra nostra et canonicas sancciones hucusque [5] tenuerint plura beneficia curam animarum habencia, quas inciderunt ipso facto.</p>
                </div>
                <div>
                    <head>Capitulum 31</head>
                    <p>Item statuimus et districte precipimus, quod quilibet tenens ecclesiasticum beneficium uel personatum, quod requirat secundum canonicas sancciones sacerdotium, uel saltem ad sacros ordines promoueri, et dum est promotus, secundum quod onus sui beneficii requirit, infra mensem ab hac publicacione coram nobis compareat, ostensurus uel dispensacionem, uel iustam causam, quare infra tempora a iure statuta promotus non fuerit, secundum quod suum beneficium requirebat.</p>
                    <p>Quodsi quis contra hoc nostrum statutum fecerit, decreuimus ipso facto, ipsum esse priuatum suo beneficio, quod sic tenebat, cum hoc eciam a iure canonico et per sedem Apostolicam prouide sit statutum.</p>
                    <p>Insuper prohibemus et precipimus sub pena excommunicacionis quam proferimus in his scriptis contra contemptores huiusmodi nostri statuti, quod elepso ipso mense de cetero de tali beneficio se non intromittant, si iustam causam non ostenderunt, ob quam iuste tale beneficium ualeant retinere.</p>
                </div>
                <div>
                    <head>Capitulum 32</head>
                    <p>Item cum per leges et canonicas sanciones prouide sit statutum, quod spurii et filii Sacerdotum in Ecclesiis absque dispensacione legitima non debeant ordinari, nec beneficium ecclesiasticum obtinere, statuimus et precipimus, quod omnes et singuli spurii uel filii sacerdotum, qui ecclesiastica in nostra ciuitate et Diocesi obtinent beneficia, infra mensem debeant coram nobis legitime ostendere dispensaciones et iustam causam, siquam habent, quare ipsa beneficia canonice ualeant obtinere.</p>
                    <p>Alioquin decreuimus et quemlibet eorum esse priuatos ab omni beneficio ecclesiastico, quod de facto tenent, cum de iure sine dispensacione obtinere non possint, ut superius est expressum: Precipientes sub pena excommunicacionis, quam proferimus in huiusmodi scriptis, quod tales illegitime persone sine dispensacione non debeant de cetero ecclesiasticum beneficium retinere.</p>
                </div>
                <div>
                    <head>Capitulum 33</head>
                    <p>Item statuimus et precipimus, quod quando contigerit nostros nuncios et capituli Ecclesie Brixinensis ire per Diocesin nostram Brixinensem Prelati, Presbyteri et Clerici nostre Diocesis ipsos honeste recipiant, et eis in uictualibus seruiant competenter, secundum quod facultates eorum suppetunt, et requirit condicio nunciorum.</p>
                </div>
                <div>
                    <head>Capitulum 34</head>
                    <p>Item statuimus et precipimus sub pena excommunicacionis, quod omnes et singuli Abbates, Abbatisse, prepositi, Decani, Archidiaconi, Presbyteri parochiales et ceteri Prelati nostre Diocesis infra unum mensem predictas nostras constituciones exemplatas habeant, ut uidelicet instruere possint eos, quos sub eorum cura habent ad obseruacionem omnium predictorum. [6]</p>
                    <p>Predictas autem constituciones et statuta, tam uetera quam noua per Reuerendum Patrem Dominum Guidonem Sed. Apost. Legatum, et in synodo prouinciali Salzburgensi facta, necnon per nostros predecessores in Synodis Brixinensibus et nos in presenti synodo confirmata, auctoritate, qua fungimur, precipimus ab omnibus firmiter obseruari, salua et retenta nobis omni auctoritate et potestate dispensandi ex iusta causa super predictis, et quolibet predictorum.</p>
                </div>
                <div>
                    <head>Footnotes</head>
                    <p>[1] Deleted: (nutriant--deferant?)</p>
                    <p>[2] Omnis utriusque sexus in quotacion marks</p>
                    <p>[3] Quicumque ad minus etc. in quotacion marks</p>
                    <p>[4] annexam habencia in parentheses</p>
                    <p>[5] Sic</p>
                    <p>[6] Deleted: Post interiectos quosdam Canones Concilii Laterariens. additur in fine.</p>
                </div>
            </div>
        </body>
    </text>
</root>
