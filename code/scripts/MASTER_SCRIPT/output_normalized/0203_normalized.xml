<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Rodez</title>
                <recordID>0203</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1341</origDate>
                <dateNotes/>
                <origPlace>Rodez</origPlace>
                <diocese>Rodez</diocese>
                <province>Bourges</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 203</p>
                <p>Year: 1341</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Rodez</p>
                <p>Diocese: Rodez</p>
                <p>Province: Bourges</p>
                <p>CountryModern: France</p>
                <p>Latitude: 44.350556</p>
                <p>Longitude: 2.575</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, col. 776-86</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>NOs GIRBERTUS miseracione diuina episcopus Ruthenensis considerantes attente, quod nonnulli in dignitatibus seu personatibus constituti, occasione licenciarum eis per nos uel predecessores nostros siue auctoritate nostra seu dictorum predecessorum concessarum, ut contra rebelles, uel non parentes eisdem, uel iura sua in denegantes possint auctoritate nostra seu dictorum predecessorum censuram ecclesiasticam exercere, nulla facta mencione de licentiis huiusmodi, suspendunt, excommunicant et interdicunt; et quod ex his posset pro tempore iuri episcopali, cui talia in solidum competunt, preiudicium generari.</p>
                    <p>Ea propter omnes et singulas licencias per nos seu predecessores nostros, aut uicarios seu officiales eorum seu nostros, eis super predictis uel occasione eorum concessas, tenore presentium publice in presenti synodo reuocamus omnino: inhibentes expresse eisdem tam presentibus quam futuris, ne in ciuitate uel diocesi Ruthenensi censura ecclesiastica utantur, uel in aliquas sentencias suspensionis, interdicti, uel excommunicacionis promulgent, nisi auctoritas nostra ad hoc accesserit, uel nisi nobis prius fidem sufficientem fecerint, quod hoc licitum sit eisdem.</p>
                    <p>Nos enim promtos nos esse offerimus, et eis et cuilibet eorum dare publice in synodis ad tempus conueniens, de quo nobis uidebitur, licenciam illos qui eis iura sua indebite denegant, auctoritate nostra per censuram ecclesiasticam compellendi, uel eos iuste compellendi, cum fuerimus requisiti.</p>
                </div>
                <div>
                    <head>Capitulum 2</head>
                    <p>Rursus cum nonnulli nobiles et alii quibus per nos feu predecessores predictorum est data licencia missas seu alia diuina officia in eorum domibus in loco mundo et honesto celebrandi, seu coram se facere celebrari, frequenter se excusant super eo quod dum reprehenduntur quod excommunicatos publice non uitant nec uitauerint, allegant se non audiuisse eos excommunicatos publice nunciari, pro eo, quia missas in eorum domibus audiendo, ad parochiales ecclesias non ueniunt: participantes quasi continue tam in locucione quam alias excommunicatis predictis in detrimentum animarum suarum, et in exemplum prouincie: aliorum mandata et alia que fiunt diebus dominicis et festiuis in parochialibus ecclesiis eorumdem ex causa predicta se ignorare allegent, sic ea multipliciter contemnendo, et quandoque sentencias excommunicacionis, que in multis oracionibus tam a iure quam a statutis prouincialibus et synodalibus, ac ab homine sunt prolate, et que diebus dominicis et festis publicantur, se dicant licet minus racionabiliter ignorare, et se eisdem sententiis ligatos non esse, celebrent eciam uel celebrari faciant in eisdem domibus missas, dum interdicta est parochialis ecclesia, uel cessatur a diuinis in ea.</p>
                    <p>Ex predictis eciam licentiis deuocio et uerbi Dei, quo Christianus populus permaxime noscitur indigere, audicio et informacio, ac orandi et in ecclesiis honeste conuersandi exemplum multis subtrahitur, et alia multa inconueniencia sequuntur.</p>
                    <p>Idcirco omnes predictas licencias sub quacumque forma uel expressione uerborum concessas tenore presentium reuocamus omnino, quas sub alia forma noua, per quam predictis, quoad in nobis fuerit, obuiabitur, concedemus, si et prout nobis uisum fuerit expedire, in qua forma inter cetera uolumus contineri quod obtentu alicuius licentie celebrari non ualeat in eorum domibus uel alibi infra parochiam, presentibus uel audire uolentibus excommunicatis, uel nominatim interdictis, aut dum locus uel ecclesia parochialis fuerint interdicti, uel ubi cessabitur in eis a diuinis, et quod ad ecclesiam parochialem loci ubi contigerit tales morari, singulis diebus dominicis aliquem discretum et fidelem mittere teneantur, mandata in ecclesia facienda auditurum et eis fideliter relaturum.</p>
                    <p>Quod si scienter excommunicatos predictos uel nominatim interdictos admiserint ad diuina, uel admitti permiserint, aut ipsis audire uolentibus celebrari permiserint, uel si non miserint, uel ille quem miserint mandata huiusmodi fideliter eis non retulerint, sed negligentes in iis per duos dies dominicos continuos fuerint, quod elapsis duobus dominicis predictis concessa eis licencia sit cassa, et careat omni effectu, et quod semper intelligatur saluo in omnibus iure nostro et nostre ecclesie Ruthenensis ac parochialium ecclesiarum locorum eorumdem in oblacionibus et aliis quibuscumque: nec uolumus quod per uicarium, officialem nostrum aut aliquem alium, nobis exceptis predicte licentie concedantur.</p>
                </div>
                <div>
                    <head>Capitulum 3</head>
                    <p>Sane quamuis dudum in proxima precedenti synodo ex causis racionabilibus reuocauerimus dispensaciones et licencias super residencia facienda ac moniciones fecerimus sub hac forma. [1]</p>
                    <p>Nos GIRBERTUS miseracione diuina episcopus Ruthenensis considerantes quod propter absenciam beneficiorum nostre diocesis, et propter licencias et dispensaciones per nos et predecessores nostros, seu uicarios nostros et dictorum predecessorum de non residendo in eisdem beneficiis hactenus concessas, et aliquibus eorumdem, ut dummodo infra annum essent ad ordinem subdiaconatus promoti non tenerentur de ceteris annis ad ulteriores ordines promoueri, in eisdem beneficiis diuinus cultus minuitur, ex qua negligencia eleemosina et hospitalitas pereunt, edificia desolantur et remittunt iura, et bona eorumdem beneficiorum indebite usurpantur et remanent indefensa, et multa alia mala et damna sequuntur, prout nos docet experiencia et euidencia facti monstrat.</p>
                    <p>Idcirco omnes licencias et dispensaciones predictas, tam per nos quam predecessores nostros, uel uicarios predictos seu alios quoscumque, auctoritate nostra uel dictorum predecessorum nostrorum ex quibuscumque causis, et sub quacumque forma uel ex pressione uerborum hactenus concessas, factas uel donatas, in nostra presenti synodo reuocamus omnino, et pro reuocatis et nullis de cetero habemus, et haberi uolumus, nisi sint concesse residentibus in seruicio domini pape uel cardinalium uel in nostro.</p>
                    <p>Monemus et singulos beneficiatos nostre diocesis seculares et regulares, cuiuscumque status, condicionis, uel dignitatis existant in beneficiis, uel dignitatibus suis infra nostram diocesim constitutis, qui de iure uel consuetudine residenciam requirunt personalem deinceps continue resideant, prout iura, statuta prouincialia aut synodalia requirunt, sub penis statutis seu ordinatis a iure a dictis prouincialibus et synodalibus institutis, et quod nunc absentes ab eisdem beneficiis uel dignitatibus ad ipsa redeant et ueniant personaliter infra LX. dies, a die presenti proxime et immediate sequentes, quos eis et eorum cuilibet pro trina et canonica monicione et peremtorio termino assignamus, facturos.</p>
                    <p>In eisdem residenciam supradictam, sub penis supradictis, illis dumtaxat exceptis qui sunt uel fuerint in seruicio dicti domini pape, uel dictorum dominorum cardinalium, uel in nostro.</p>
                    <p>In quorum testimonium presentes litteras fieri fecimus et sigilli nostri munimine roborari, ac in presenti synodo publicari, ut nullus propter ignoranciam super predictis se ualeat excusare.</p>
                    <p>Datum in nostra cathedrali ecclesia Ruthenensi et in dicta synodo die XXIV. mensis Octobris anno Domini M. CCC. XL. [2]</p>
                    <p>Quia tamen post moniciones predictas plures ex eis eas multipliciter contemserunt et contemnunt, aliqui eorum ad ipsa beneficia minime redeundo, et nonnulli se ultra quam debeant a dictis beneficiis absentando, et residenciam ac eleemosinam et hospitalitatem fraudando, in periculum animarum suarum, et contra constituciones Romanorum pontificum, et aliorum sanctorum patrum, et prouincialium et synodalium statutorum.</p>
                    <p>Nos attendentes quod ex iis infra scripta dispendia notorie subsequuntur, cultus namque diuinus in ipsis beneficiis minuitur cum sint absentes, in eisdem beneficiis diuina officia non impenduntur, cure ac regimini animarum et ipsarum ecclesiarum detrahitur, pabulum quoque uerbi Dei, quo populus pro maxime noscitur indigere, eidem populo ministrari omittitur, et ecclesia et domus ac beneficia seu bona, possessiones ac iura eorumdem et remanent indefensa, turbatur et scandalizatur populus, et male edificatus remanet cum ex predictis uidit et uidet euidenter predicta mala et inconueniencia, et alia multa dispendia prouenire.</p>
                    <p>Ea propter omnes licencias et dispensaciones predictas tam per nos, quam per quoscumque predecessores nostros seu alios quoscumque auctoritate nostra et predecessorum nostrorum, ex quibuscumque causis, et sub quacumque forma uel expressione uerborum hactenus concessas, donatas, uel factas, in hac nostra presenti synodo reuocamus omnino, et de cetero habemus et haberi uolumus pro reuocatis et nullis, nisi fuerint concesse residentibus in seruicio domini pape, uel dominorum cardinalium, uel in nostro.</p>
                    <p>Et quia crescente contumelia, crescere debet pena, parumque prodesse uideretur obediencia obedientibus, si contemtus contumacibus non obesset; predictis inconuenientiis et dispendiis, quantum in nobis fuerit, obuiare sicut tenemur ex debito nostri officii cupientes, monemus omnes et singulos beneficiatos nostre diocesis, seculares et regulares, cuiuscumque dignitatis, status, ordinis uel condicionis extiterint, seu existant, ut in dignitatibus et beneficiis suis infra nostram diocesim constitutis, que de iure uel consuetudine residenciam requirunt, personalem faciant residenciam, prout iura uel statuta prouincialia aut synodalia requirunt, sub penis statutis seu ordinatis a iure, et dictis prouincialibus et synodalibus institutis, sub pena excommunicacionis, quam predictis monicionibus canonicis precedentibus in contumaces et rebelles ferimus in his scriptis.</p>
                    <p>Monemus insuper sub iisdem penis excommunicacionis, quam eciam dictis monicionibus canonicis precedentibus in his scriptis ferimus in rebelles omnes et singulos nunc absentes ab ipsis dignitatibus uel beneficiis, quod ad ipsa redeant et ueniant personaliter infra XL. dies a die presenti proxime et immediate sequentes: quos eis et eorum cuilibet pro trina et canonica monicione et peremtorio termino assignamus facturi in eis residenciam supradictam, illis dumtaxat exceptis qui sunt uel fuerint in seruicio dicti domini pape, uel predictorum dominorum cardinalium, seu in nostro, huiusmodi moniciones, sentencias ac litteras et contenta in eis in presenti nostra synodo publicantes, et nullus propter ignoranciam super predictis se ualeat excusare.</p>
                </div>
                <div>
                    <head>Capitulum 4</head>
                    <p>Preterea quod circa promouendos ad sacros ordines sancti patres ac iura ordinauerunt magnam et diligentem inquisicionem debere premitti, presertim propter nonnullos, qui ambiciose et subreptitie se ingerunt ad ordines supradictos, et quorum uita, mores, et sufficiencia, etas, et titulus et alia quorum condicio ignoratur; nosque instruat experiencia quod aliqui indigni et impedimentum canonicum quominus promoueri debeant ad sacros ordines patientes, et alii cum reprobo quodam non tamen falso, nonnulli cum minus sufficienti titulo nouissime sunt promoti.</p>
                    <p>Ea propter ordinamus quod deinceps omnes clerici diocesis Ruthenensis, qui beneficia ecclesiastica non habentes uoluerint ad sacros ordines promoueri, debeant ante promocionem suam ad sacros ordines habere instrumentum testimoniale a rectoribus seu curatis ecclesie in cuius parochia exstiterint conuersati, cum testimonio sex proborum et notoriorum uirorum eiusdem parochie uel uicine: qui rector, capellanus seu curatus et alii predicti iurati deponant coram notario et testibus, quod quantum humana fragilitas nosse sinit, credunt quod talis qui ad sacros ordines desiderat promoueri, est legitimus, et bone uite et bone conuersacionis, et bone fame, et quod nullum impedimentum matrimonii uel aliud quodcumque patitur, seu habet, quominus possit ad sacros ordines promoueri, et quod non habet titulum simoniacum uel alias uiciosum, sed sufficientem et legitimum, prout iura et statuta synodalia requirunt, et quod de predictis nobis uel per nos deputatis fidem faciat cum publico instrumento.</p>
                </div>
                <div>
                    <head>Capitulum 5</head>
                    <p>Porro cum nouissime nostram diocesim uisitantes ad diuini cultus honorem et decorem sacratissimi corporis et sanguinis IESUS-CHRISTI Domini nostri, cui est in pulcris ornamentis, uasis et uestimentis mundis et nitidis seruiendum reuerentius ac ut magis decus suum crescat et ecclesiarum, nec in aliquo minuatur, sed magis cumuletur et amplietur, ac eadem ecclesie reformentur et reparentur, quodque in uilibus seu immundis uasis, et ornamentis Deo et sanctis eius minime seruiatur, unde placari debet unde irascatur Deus, ordinaciones fecerimus super constitucione et reparacione diuersarum ecclesiarum diocesis Ruthenensis, ac super faciendis in eis de nouo libris, ornamentis et uestimentis, ac aliis pro cultu diuino necessariis seu utilibus, ad exequenda eciam predicta et alia que pro eis fuerint necessaria certos operarios in parochiis seu locis dictarum ecclesiarum duxerimus euocandos, iuramentaque licita sub certa forma receperimus ab eisdem, prout habet communiter ubique generalis obseruancia et libertas ecclesie, et est hactenus consuetum fieri in diocesi Ruthenensi, et in aliis diocesibus et prouinciis conuicinis: intellexerimus uero quod aliqui religiosi ecclesias et earum prouentus in nostra diocesi obtinentes, de quibus onera ipsarum ecclesiarum consueuerunt et debent subportare, nonnulli domini temporales et alii qui iurisdiccionem in dictis locis seu parochiis predictarum ecclesiarum temporalem exercent, et in quibus in illis commissa est execucio in facie et aliqui consules eorumdem locorum molesti sunt nimium super his dictis operariis et infesti, et nituntur et student, licet aliqui eorum uirtute dictarum nostrarum ordinacionum per dictos operarios imposite et imponende frustentur effectum, que uidentur tendere in diuini cultus diminucionem, et in dictarum obseruantie et libertatis ecclesie derogacionem, et non attendentes, quod priusquam principale quod deest nostre ecclesie nobis conceditur et permittitur, omnia sine quibus expediri non potest concessa et permissa esse intelliguntur, ac quod accessorium naturam sequitur principalem, quodque tam secundum antiquos patres quam secundum iura de talibus que pro reparacione ecclesiarum, ornamentorum ecclesiarum, secundum consuetudinem laudabilem tribui debent a populo ecclesiis, nobis singulis annis non est reddenda, predictis ordinacionibus nostris parere contemnunt, et insuper impediunt quominus fiant et leuentur ad predictos usus per predictos operarios tallie et collecte predicte, et quominus eisdem usibus applicentur, quamuis notorium existat, quod secundum communem, generalem et antiquam ac approbatam et laudabilem consuetudinem totius diocesis Ruthensis, cessante composicione uel ordinacione alia speciali, parochiam ecclesiam duarum partes et pars ecclesie que recipiunt prouentus ecclesiarum, ex quibus consueuerunt et debent ipsarum onera subportare: terciam partem pro construccione, reparacione et ornamentis et aliis predictis diuino cultui in ipsa ecclesia necessariis uel utilibus soluere tenentur, et cum talibus singulares ecclesie tales laudabiles consuetudines aliarum uicinarum ecclesiarum sequi et conseruare tenentur.</p>
                    <p>Nos igitur attendentes, quod, salua ueritate et reuerencia cultus Dei talia negligere non ualemus, statuimus et decernimus nostras ordinaciones et alia supradicta et similia in posterum facienda debere seruari, et eas ac ea et earum effectum non debere per aliquem impediri.</p>
                    <p>Monemus insuper semel, secundo et tercio omnes et singulos supradictos, cuiuscumque sint religionis, condicionis uel status, ut predictis nostris ordinacionibus et similibus per nos aut successores nostros faciendis pareant, et per se uel alium non impediant directe uel indirecte, publice et occulte, et alio quouis modo, quominus plenum sorciantur effectum, et si quod impedimentum apposuerint, infra XV. dies omnino remoueant, et racionem faciant: quod si alia presumserint, in omnes et singulos eorum, et iuuantes eis in premissis uel aliquo premissorum auxilium, consilium, uel fauorem prestantes, in his scriptis excommunicacionis sentenciam promulgamus, a qua absolui nullatenus ualeant, nisi satisfaccione premissa.</p>
                    <p>Nostre eciam intencionis existit, quod nisi in certis et congruis terminis, quibus ad compendium dictas ordinaciones in ipsis duximus statuendas, ipsas ordinaciones complete extiterint, prout ordinauimus in eisdem, elapsis ipsis terminis et quolibet ipsorum, ipse ecclesie sint et remaneant interdicte, nonobstantibus contemtibus, seu inobedientiis, et impedimentis predictis.</p>
                    <p>Monemus insuper et singulos capellanos et eorum loca tenentes, et ecclesiarum nostre diocesis, presertim illos in quorum ecclesiis predictas ordinaciones fecimus, uel in posterum nos uel nostri successores faciemus, eisque in uirtute obedientie precipimus, quatenus post xxx. dies a data presentium numerandos in eorum ecclesiis aggregato clero et populo ad diuina, et dum maior eorum additur multitudo, singulis diebus dominicis presentes nostras ordinaciones et alia supradicta publicent et denuntient, donec omnes et singule predicte ordinaciones nostre fuerint complete, et nihilominus generaliter et publice denuntient in eisdem ecclesiis predictis diebus dominicis predictos dictis ordinacionibus non parentes, et impedimenta infra predictos xv. dies non reuocantes, uel ut premittitur eas impedientes, in eis consilium, auxilium uel fauorem prestantes, esse excommunicatos.</p>
                    <p>Quod si dicti capellani uel eorum loca tenentes predicta facere contemserint, illos in quorum ecclesiis, ut premittitur, ordinaciones facte extiterint, tamdiu tenore presentium ab ingressu ecclesie interdicimus, donec contemtum huiusmodi purgauerint in subsequentibus proxime et immediate diebus dominicis, et tot aliis quot predicta contemserint uel omiserint nunciare publice denunciauerint ut prefertur.</p>
                </div>
                <div>
                    <head>Capitulum 6</head>
                    <p>Ceterum licet in statutis prouincialibus nouissime factis prohibitum sit, ne conuentus collegialis quicumque per singulos litteris apostolicis abutantur, potissime ne aduersarios suos in causam trahant quoquomodo, quocumque colore, contra tenorem illius conditi statuti in lib. VI. in titulo de raptis.</p>
                    <p>Si qui uero contra fecerint tam in partes, si fuerint collegia uel conuentus, suspensionis; in singulares uero personas, iudices, consiliarios, si scienter uel maliciose fecerint, excommunicacionis sint prolate sententie in statutis prouincialibus predictis: quia tunc nonnulli, presertim religiosi dictis litteris apostolicis abutuntur contra statuta et penas supradictas, penas ipsas excommunicacionis incurrere non uerentes, cum sepe per procuratores subditos, uel monachos monasteriorum suorum nonnullos diocesis Ruthenensis citari faciant, extra ipsam diocesim Ruthenensem contra tenorem predicte constitutas statutum ad finem, uel eos uexare ualeant extra ipsam diocesim Ruthenensem nomine alieno cum nomine suo, uel suorum parochianorum seu subditorum, eos extra ipsam diocesim conuenire non possint.</p>
                    <p>Alii uero in fraude uel aliter simulate et maliciose cessiones, donaciones monasteriis uel aliis locis seu personis faciunt contra multas diocesis Ruthenensis, ut illi quibus facte fuerunt huiusmodi cessiones uel donaciones, illos contra quos, uel in quorum preiudicium huiusmodi donaciones uel cessiones faciunt, ualeant per conseruatorem apostolicum uel alias litteras apostolicas conuenire et uexare, extra diocesim Ruthenensem.</p>
                    <p>Quidam eciam uigore litterarum apostolicarum multos diocesis Ruthenensis super accionibus personalibus mutuis siue pecuniariis contrahentibus, de quibus in eisdem litteris mencio non habetur, nec extendi possit ante eas, ipsis apostolicis litteris abutendo, faciunt extra diocesim Ruthenensem citari et uexari, predictas penas statuto prouinciali inherentes.</p>
                    <p>Multi uero sinistra interpretacione utentes asserunt, licet false, quod potenciam aduersariorum suorum merito perhorrescunt, qui quamuis aduersarios suos diocesis Ruthenensis possint infra diocesim Ruthenensem conuenire secure, quia tamen non ita cito possunt et ut asserunt contra aduersarios iusticiam obuenire, sicut quando eos faciunt extra diocesim Ruthenensem per litteras apostolicas euocari et uexari, ex his dicunt se posse aduersariorum ipsorum potenciam perhorrentium tam eciam secundum eorum assercionem non protestant merito potenciam aduersariorum suorum, nec propter hoc eos extra diocesim Ruthenensem faciant euocari, sed solum ut propter uexacionem possint citius consequi suam intencionem, et tamen decretalis predicta statuta non fuit contenta dicere simpliciter quod aduersarii potentie resisterent, sed adiiciunt, perhorrescerent per uerbum huiusmodi merito uerisimilem morem denotando et per promissorem per tenorem huiusmodi adiungendo quod propter racionem huiusmodi ipsos ad infra suas dioceses nequirent conuenire secure, nec excusantes in casu predicto ab usu litterarum et ab occulto proporcione uel a sentencia et statutis prouincialis predicti si de perorrencia predicta faciunt primo fidem per proprium iuramentum, sicut tenetur per dictam decretalem statutum cum constituciones ecclesie militantis ligent committentes crimen omnino occultum ad penas suspensionis et excommunicacionis, unde predictos omnes et singulos abusores litterarum apostolicarum fuisse et esse declaramus, incidisse et incidere, si deinceps similia presumant attentare predictas penas suspensionis et excommunicacionis litteras in predicto prouinciali statuto easque incurrisse et incurrere ipso facto eos.</p>
                    <p>Quia de cetero precipimus et iniungimus per omnes et singulos capitulos ecclesiarum et diocesis et eorum legacionem suspensos et excommunicatos publice annunciari uirtute prouincialis statuti supradictos.</p>
                </div>
                <div>
                    <head>Capitulum 7</head>
                    <p>Precipimus insuper uirtute sancte obedientie, et sub pena excommunicacionis, omnibus et singulis capellanis ecclesiarum nostre diocesis, et eorum loca tenentibus, ut infra XV. dies habeant copiam omnium et singulorum premissorum eaque adiungant in eorum libris synodalium statutorum, et teneant et obseruent ac publicent, et teneri et obseruari faciant in ecclesiis eorumdem, in quorum testimonium presentes ordinaciones per te Fortenerium de Arilecatis notarium publicum infra scriptum mandauimus fieri et in formam publici instrumenti et sigilli nostri munimine roborari.</p>
                    <p>Actum et datum in nostra cathedrali ecclesia Ruthenensi et nostra synodo, die Mercurii xxv. mensis Aprilis que fuit dies secunda nostre synodi predicte estiualis in dicta ecclesia publice celebrata.</p>
                    <p>Anno Domini M. CCC. XLI. pontificatus sanctissimi patris et domini nostri domini Benedicti diuina prouidente Clemencia pape XII. anno VII.</p>
                    <p>Ad hoc autem testes fuerunt presentes, et in dicta synodo existentes, uenerabilis mihi reuerendus pater in Christo dominus D. Dei gracia dominus de Altobraco ordinis sancti Augustini diocesis Ruthenensis.</p>
                    <p>Dominus Petrus d'Escoralha Ruthenensis et Guiraldus de Balaguerio annualis in ecclesia Ruthenensi archidiaconus, Isarnus de Clausello precentor, Bertrandus de Balaguerio, Uisianus de Monte alto, Austorgius de Turre, Bertrandus de Capdenaco canonicus Ruthenensis Domini R. Flori Ilegelensis, B. de Quiballor rector de Monte Galhardo Tholonensis uicarius, et Petrus Olerii prior de Fagia Mimatensis officialis dicti domini episcopi, Religiosi uiri Adzremarius Iori prior de Interaquis, Iohannes Toserii sancte Martre, et Petrus Iohannis de Passu uille Ruthenensis.</p>
                    <p>Hospitali Dompni, Guillelmus de Pinu de Sudibus, et B. Bernardonis de Conchis Archi.</p>
                    <p>Dominus Bertrandus de Monte Arnaldo iuris utriusque.</p>
                    <p>Perfeust de Beffia, Guillelmus Messerii de Nanis, Berengarius de Ampiaco de sancto Simphoriano ecclesie rector ac legum doctores.</p>
                    <p>Iohannes Icherii de Saratzaco, Guillelmus Iori de Cusaco, Petrus Guitardi de Codols, Imbertus de Torreta de Pomairols, P. Sicardi de Gransaco, P. Bonisolatii de Candoleriis ecclesiarum rectores, P. de Moreto de Petrucia, B. de Fonte de Anuliano, Guillelmus Farcelli de Marcilhaco ecclesiarum uicarii perpetui Ruthenensis diocesis, et plurium aliorum tam religiosorum quam scholarium, priorum, auctorum, uicariorum perpetuorum, ac eciam probatorum clericorum et laicorum in dicta synodo existentium, et una cum predicto episcopo et aliis prenominatis dictam synodum facientium et celebrantium multitudo copiosa, et magister Radulphus de Rupe Notarius publicus, qui una mecum notario infra scripto, ut de predictis omnibus publicum conficerent instrumentum iussus extitit per dictum dominum episcopum, ac eciam requisitus.</p>
                    <p>Ego uero Fortonerius de Rilhaco predictus Ruthenensis auctoritate imperiali et dicti domini episcopi notarius publicus predictis ordinacionibus, statutis, declaracionibus, monicionibus, ac sentenciarum predictarum declaracionibus et prolacionibus et aliis omnibus supradictis, dum sic, ut supra continetur, agebatur, per dictum dominum episcopum, una cum prenominatis testibus presens fui, et requisitus per dictum dominum episcopum et de mandato et precepto eiusdem de omnibus supradictis una cum dicto notario hoc instrumentum publicum recepi, et manu propria scripsi, et in hanc formam publicam redegi, factaque collacione cum protocollo hic me scripsi, et signum meum apposui consuetum in fidem et testimonium premissorum.</p>
                    <p>Et ego Radulphus de Rupe Uabrensis publicus, apostolicus et domini regis Francie nec non episcopali in ciuitate et diocesi Ruthenensi auctoritate notarius predictis ordinacionibus, statutis, monicionibus et sentenciarum predictarum declaracionibus ac prolacionibus et aliis omnibus et singulis supradictis una cum prenominatis notariis et testibus presens interfui, et de mandato et requisicione dicti domini episcopi hic me scripsi et signum meum apposui consuetum.</p>
                </div>
                <div>
                    <head>Capitulum 8</head>
                    <p>Cum nonnulli temporale dominium obtinentes seu secularis iudiciarie potestatis gerentes officium iurisdiccionem sancte matris Ecclesie subuertere uel minuere exquisitis astutiis moliantur, nos eorum malicias ulcione canonica reprimentes, statuimus ne qui in foro ecclesiastico litigantes, uel litigare uolentes super causis mere ecclesiasticis, siue que ad forum ecclesie de antiqua et approbata consuetudine et hactenus pacifice obseruata pertinere noscuntur, ad desistendum compellant per ipsorum uel parentum ac consanguineorum, siue rerum eorum uel personarum huiusmodi capcionem, uel modis aliis quibuscumque.</p>
                    <p>Si quis uero contra presumserit, excommunicacionis sententie presentis auctoritate concilii se nouerit subiacere.</p>
                </div>
                <div>
                    <head>Footnotes</head>
                    <p>[1] Quotacion marks in margin start here.</p>
                    <p>[2] Quotacion marks in margin end here.</p>
                </div>
            </div>
        </body>
    </text>
</root>
