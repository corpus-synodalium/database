<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nevers</title>
                <recordID>2107</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1246</origDate>
                <dateNotes/>
                <origPlace>Nevers</origPlace>
                <diocese>Nevers</diocese>
                <province>Sens</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Other</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 2107</p>
                <p>Year: 1246</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Nevers</p>
                <p>Diocese: Nevers</p>
                <p>Province: Sens</p>
                <p>CountryModern: France</p>
                <p>Latitude: 46.9933</p>
                <p>Longitude: 3.1572</p>
                <p>PlaceNotes: None</p>
                <p>Classification: Other</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Fragmentum statutorum ecclesiae Nivernensis</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: Yes</p>
                <p>Source: None</p>
                <p>SourceOther: None</p>
                <p>Edition: Mansi, 23, cols 731-734</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: WebDownload</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>NON curantes, et pena temporalis seu pecuniaria magis metuitur quam eterna, ut quos spes de bono aut timor de malo futuro non excitat ad seruicium Deo debitum exhibendum, saltem coerceat beneficii subtraccio temporalis, auctoritate qua fungimur duximus iniungendum, ut qui circa leccionem uel responsorium, seu aliud per scripturam tabule, aut per mandatum illius qui officium iniungendi habebit, quod sibi iniunctum fuerit, neglexerit adimplere, et pena temporali huiusmodi defectum facientibus puniatur, et ab ipso sine relaxacione lauetur pena pecuniaria, que pro huiusmodi defectibus noscitur instituta, nisi super hoc infirmitate corporali seu alia racione probabili excusetur: quam si soluere contradixerit, omnes quotidianas distribuciones amittat, quousque ad arbitrium capituli contemtum huiusmodi curauerit emendare.</p>
                </div>
                <div>
                    <head>Capitulum 2</head>
                    <p>Et quia domus Dei domus oracionis est, Domino attestante, et sic non debet aliis usibus deputari, districtius inhibemus ne in ecclesia Niuernensi merces alique aliquo die uel tempore uendantur, et quicumque canonicus, quemquam uendentem in ecclesia merces inuenerit, eidem eiiciendi ab ecclesia uenditorem cum mercibus concedimus potestatem.</p>
                </div>
                <div>
                    <head>Capitulum 3</head>
                    <p>Item, quia in festo stultorum, scilicet Innocentium, et anni noui in ecclesia uestra multa fiunt, sicut intelleximus, inhonesta, sub pena excommunicacionis inhibemus districte, ne talia festa irrisoria de cetero facere presumant, firmiter iniungentes, ut sicut aliis diebus solemnibus seruitium diuinum faciatis; ita in his festis cum omni honestate et deuocione facere procuretis.</p>
                </div>
                <div>
                    <head>Capitulum 4</head>
                    <p>Inhibemus eciam sub eadem pena, ne prisiones canonicorum, clericorum, seu seruientium ipsorum quas inter Pascha et Pentecosten aliqui uestrum usu detestabili quandoque faciunt, de cetero faciatis, quod si quis facere presumpserit, tamquam excommunicatus ab omnibus euitetur: quousque super hoc satisfecerit, et absolucionem obtinuerit ab eo, qui absoluendi habuerit facultatem.</p>
                </div>
                <div>
                    <head>Capitulum 5</head>
                    <p>Sub eadem pena similiter inhibemus, ne quando legitur biblia, secundum ecclesie uestre usum, clerici aliqui seu canonici merrementa, seu ligna aliena comburere presumant: quod si presumserint, tamquam excommunicati similiter euitentur, quousque damnum passo satisfecerint, et obtinuerint se absolui.</p>
                </div>
                <div>
                    <head>Capitulum 6</head>
                    <p>Et ut clerici a laicis, non tantum et moribus, sed eciam habitu distinguantur; districtius inhibemus, ne canonici seu clerici de choro casu aliquo clericis indecencia deferant indumenta, aut aliquis predictorum paruis dumtaxat exceptis, per uillam Niuernensem presumat sine uestimento de choro, aut cappa incedere, uel mantello.</p>
                </div>
                <div>
                    <head>Capitulum 7</head>
                    <p>Ad hec quia, sicut audiuimus, quidam uestrum missas quandoque priuatas in ipsa maiori ecclesia in mane audiunt in habitu seculari, et absque uestimentis de choro contra omnem decenciam, et ecclesie honestatem [1] quam districte possumus inhibemus, ne quis canonicus seu clericus de choro ab ortu diei quousque hora sexta fuerit decantata, et a pulsacione none usque post finitum completorium sine habitu de choro per ipsam ecclesiam transitum facere audeant, aut in ipsa aliquatenus immorari.</p>
                    <p>Quod si quis presumserit; si canonicus est, X. solidos; si clericus V. solidos pro unoquoque excessu fabrice ipsius ecclesie sine relaxacione aliqua soluere teneatur, et quousque huiusmodi penam soluerit rectori fabrice a percepcione anniuersariorum et omnium distribucionum ecclesie hac constitucione se nouerit priuatum.</p>
                    <p>Quod si quis in consuetudine duxerit, pene subiaceat grauiori.</p>
                </div>
                <div>
                    <head>Capitulum 8</head>
                    <p>Item, licet illis qui beneficia prauis conferunt et indignis diuerse pene a iure et canonibus infligantur; quia tamen in collacione beneficiorum capitulum ipsum audiuimus quam plurimum deliquisse, non sine salutis proprie detrimento et scandalo plurimorum; sub obtestacione diuini iudicii, quanta districcione possumus, uobis duximus iniungendum, quatenus cum beneficia aliqua conferre habueritis, sufficientibus personis et honestis eadem conferatis, et talibus eciam que in ipsis beneficiis uelint et ualeant personaliter residere.</p>
                </div>
                <div>
                    <head>Capitulum 9</head>
                    <p>Et quia intencionis nostre non est, importabile quid, siue graue cuiquam imponere, qui omnes potius uellemus soluere quam ligare, concedimus quod si quis uestrum occasione huiusmodi statutorum excommunicacionis, suspensionis, seu interdicti sententiis nouerit se ligatum, postquam satisfecerit et ea restituerit, que contra statuta uestra presumpserit usurpare, per decanum, seu hebdomadarium ecclesie ab huiusmodi sententiis absoluatur, quibus absoluendi tales ex gracia concedimus facultatem.</p>
                </div>
                <div>
                    <head>Capitulum 10</head>
                    <p>Hec autem ad presens in ecclesia uestra ordinauimus, et uobis iniungimus obseruanda; ad corrigenda et ordinanda alia processuri, cum uacare poterimus et uiderimus expedire.</p>
                </div>
                <div>
                    <head>Explicit</head>
                    <p>Datum Bitur. IX. Kalendas Iulii, anno Domini M. CC. XLVI.</p>
                </div>
                <div>
                    <head>Footnotes</head>
                    <p>[1] &quot;?&quot; printed here.</p>
                </div>
            </div>
        </body>
    </text>
</root>
