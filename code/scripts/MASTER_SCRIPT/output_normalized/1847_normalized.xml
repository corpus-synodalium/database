<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Padua</title>
                <recordID>1847</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1433-06-03</origDate>
                <dateNotes/>
                <origPlace>Padua</origPlace>
                <diocese>Padua</diocese>
                <province>Aquileia</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Liber Synodalis</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1847</p>
                <p>Year: 1433</p>
                <p>Month: 6</p>
                <p>Day: 3</p>
                <p>Circa: None</p>
                <p>DatingNotes: None</p>
                <p>Place: Padua</p>
                <p>Diocese: Padua</p>
                <p>Province: Aquileia</p>
                <p>CountryModern: Italy</p>
                <p>Latitude: 45.416667</p>
                <p>Longitude: 11.866667</p>
                <p>PlaceNotes: None</p>
                <p>Classification: Liber Synodalis</p>
                <p>IssuingAuthority: Pietro Donato</p>
                <p>IssuingAuthorityAlt: None</p>
                <p>RegnalStart: 1428</p>
                <p>RegnalEnd: 1447</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Ceccon, Sinodi diocesane, 225-35</p>
                <p>EditionOther: Dondi dall'Orologio, Dissertazione nona sopra l'istoria ecclesiastica padovana, doc. XIII, pp32-43</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Et primo, quia qui sacra contractant mundi quantum est possibile a sorde esse debent, et qui Pasca comedere iubentur accinctis renibus manducare precipiebantur, curandum est nobis ut clerici precipue in ordine sacerdotali seu in aliqua alia administracione constituti quantum prospicere conuenit esse debeant continentes.</p>
                    <p>Et quia in hac nostra diocesi deferente fama presenssimus nonnullos ex nostris clericis tenere concubinas non solum in alienis uerum in suis propriis domibus ex quibus filios gradientes super terram procrearunt, in grande dedecus ordinis clericalis et nostrum, propterea non ualentes huiusmodi qui fere sunt notorii in hiis sordibus amplius tolerare, stauimus ut cum primum ad noticiam nostram seu nostri uicarii peruenerit, maxime fama publica deferente, aliquos seu aliquem ex nostris clericis nostre iurisdicioni subiectis cuiuscunque sint ordinis, gradus uel preheminentie, focariam seu concubinam in alienis uel propriis domibus tenere, tunc debeat tali intimari constitucio bone memorie domini Latini olim in hiis partibus apostolice sedis legati, mandando ut sub pena in constitucione illa contenta debeant infra tres dies, qui eis assignentur pro ultimo et perhemptorio termino, a se abiecisse focariam seu concubinam realiter et cum effectu, nunquam amplius ad talem reddituri.</p>
                    <p>Quod si elapso termino trium dierum hoc facere neglexerint, declarentur absque ulteriori processu priuati beneficiis que tenent, iuxta disposicionem illius constitucionis cuius tenor sequitur et est talis: [1] Quamuis comcubinarios clericos sacri canones seueritate multiplici persequantur, quia tamen plerique timore Dei postposito in huius vicii turpitudinem non solum oculte sed eciam publice inueniuntur offendere, nos, eorum impudenciam opportuna districcione confundere ac reprimere cupientes, monemus omnes clericos nostre legacionis qui uel sacrum ordinem uel ecclesiasticum beneficium sunt adepti seu adipiscentur in posterum, ut nullus eorum concubinam seu focariam publice tenere presumat; et qui suadente diabolo detinent infra octo dies, ex quo presentem constitucionem in sua ciuitate aut diocesi publicata esse cognouerint, eas a se prorsus abiciant nunquam de cetero recepturi.</p>
                    <p>Si qui uero ex predictis concubinam seu focariam publice aut manifeste siue in domibus ecclesiarum siue alibi per duos menses post terminum supradictum non errubuerint retinere, beneficiis ecclesiasticiis, que infra nostre legacionis terminos obtinent, ipso facto nouerint se priuatos.</p>
                    <p>Episcopis autem et superioribus prelatis ad quos beneficiorum que taliter deliquentium fuerant collacio seu prouisio pertinet, conferendi ea seu prouidendi de ipsis concedimus liberam facultatem.</p>
                    <p>Aliis eciam ad quos elleccio seu presentacio ad beneficia eadem uel eorum prouisio spectare dinoscitur liceat elligere seu presentare ad illa, eciam prouidere de illis ex quo per episcopos predicti clerici presentis constitucionis penam denunciati fuerint incurrisse, ut sic eos qui damna spiritualia paruipendunt temporalis saltim iactura coherceat a peccato.</p>
                    <p>Datum sub millesimo trecentesimo trigesimo nono, indicione septima. [2]</p>
                </div>
                <div>
                    <head>Capitulum 2</head>
                    <p>Ne intrent tabernam rubrica.</p>
                    <p>Item statuimus et ordinamus quod nullus clericus beneficiatus aut in sacris ordinibus constitutus iurisdicionis prefati domini episcopi audeat uel presumat tabernam intrare nisi in itinere constitutus et neccessitate conpulsus.</p>
                    <p>Qui contrafecerit tabernam intrando aut multo deditus uino ebrius comprehensus fuerit, pro prima uice soluat camere pauperum Christi soldos uiginti, pro secunda soldos quadraginta, pro tercia soldos sexaginta, pro quarta sit suspensus ab officio per unum mensem; si uero ultra repertus fuerit tanquam incorrigibilis priuetur beneficiis.</p>
                </div>
                <div>
                    <head>Capitulum 3</head>
                    <p>Ut ieiunent rubrica.</p>
                    <p>Item statuimus et ordinamus quod omnes clerici in sacris ordinibus constituti nostre iurisdicionis, ut premittitur, teneantur et debeant ieiuniis preceptis ab ecclesia ieiunare; alie quoque uigilie, que ex statuto episcopi uel generali consueudine patrie introducte sunt, ieiunentur.</p>
                    <p>Quicunque uero diebus quibus mandatum est ieiunare publice fregerit ieiunium seu in scandalum proximi non ieiunauerit, nisi fuerit iusta causa excusatus, utpote infirmitatis uel nimie senetutis, soluat soldos decem pauperibus carceratis nostre curie si fuerint, alioquin alteri curie nec antea possit absolui per suum confessorem quam dictos soldos soluerit ut premittitur.</p>
                </div>
                <div>
                    <head>Capitulum 4</head>
                    <p>Ne se immisceant publicis spetaculis rubrica.</p>
                    <p>Item presenti statuto prohibemus ne quis clericus maxime in sacris ordinibus constitutus presumat interesse se imiscendo publicis spetaculis utpote astiludiis, torneamentis, tripudiis et aliis huiusmodi uanitatibus.</p>
                    <p>Qui contrafecerit, eo ipso penam quadraginta soldorum incurrat soluendorum camere pauperum Iesu Christi.</p>
                    <p>Ad honestatem eciam clericorum spectat delacio habitus congruentis.</p>
                </div>
                <div>
                    <head>Capitulum 5</head>
                    <p>De uestibus quoad colorem rubrica.</p>
                    <p>Item statuimus ut quicunque clericus in sacris constitutus iurisdicioni nostre subiectus, post publicacionem presentis statuti ueste rubei uel uiridis coloris ultra triduum pubblice usus fuerit, si beneficiatus extiterit, per sex menses a percepcione fructuum beneficiorum suorum sit ipso facto suspensus, fructibus ipsis camere pauperum Christi applicandis; si uero non fuerit beneficiatus in sacris ordinibus tamen constitutum, per idem tempus reddatur eo ipso inhabilis ad beneficium ecclesiasticum obtinendum, et uestes nichilominus teneatur uendere earumque precium ad arbitrium prefati domini episcopi uel eius uicarii in aliquos pios usus conuertere.</p>
                    <p>Quod si infra mensem facere recusauerit, pena duplicetur.</p>
                </div>
                <div>
                    <head>Capitulum 6</head>
                    <p>De habitu quoad formam rubrica.</p>
                    <p>Item sanctorum patrum quantum cum Deo possumus uestigiis inherentes, statuimus per quoscunque clericos beneficiatos uel non beneficiatos in sacris tamen ordinibus constitutos nostre iurisdicioni subditos uestimenta superiora debere deferri undique clausa, longa usque ad talos tunc cum domum exeunt in pubblicum.</p>
                    <p>Capucia uero per clericos beneficiatos uel non beneficiatos in sacris tamen ordinibus constitutos citra ordinem sacerdotii, statuimus esse defferenda cum cauda longa saltem per tres palmos, quam caudam pendula ultra palmum non excedat.</p>
                    <p>Sacerdotes uero et prelati, qui sicut alios excedunt in dignitate ordinis, ita eos decet morum grauitate eos antecedere, capucia portent adeo magna quod possint uestiri et ea portent uestita aut ad colum cum bireto in capite secundum congruenciam temporum, quorum capuciorum pendula caudam duos palmos non excedat.</p>
                    <p>Si quis autem contra premissa uel aliquod premissorum facere presumpserit, qualibet uice qua contrafacere inuentus fuerit soluat camere prefati domini episcopi libras duas paruorum; quod si impertinacia sua per sex dies perseuerauerit sit eo ipso a percepcione fructuum omnium beneficiorum suorum suspensus per annum, et durante contumacia semper premissa pena intelligatur iterata.</p>
                </div>
                <div>
                    <head>Capitulum 7</head>
                    <p>De manicis et fodraturis rubrica.</p>
                    <p>Item statuimus ut manice duorum palmorum latitudinem non excedant; fodrature autem omnes uestimentorum non attingant ex parte inferiori.</p>
                    <p>Si quis autem in premissis uel aliquod premissorum contrafecerit, pro prima uice soldos quadraginta soluat camere pauperum Iesu Christi, pro secunda uero contumacia a percepcione fructuum beneficiorum suorum per sex menses sit suspensus, quos camere pauperum Christi deputamus.</p>
                    <p>Si quis uero in premissis aut aliquo premissorum delinquens in sua pertinacia perstiterit, suorum beneficiorum priuacione dignus habeatur.</p>
                </div>
                <div>
                    <head>Capitulum 8</head>
                    <p>De fibulis rubrica.</p>
                    <p>Prohibemus insuper iuxta sacram ordinis disposicionem ne quis sacerdos fibulis aud corrigiis auri uel argenti ornatum habentibus aut caligis solatis uel subtelaribus consuticiis utantur cum extra domum in publicum procedit, nisi forte doctor esset in dignitate constitutus seu canonicus nostre ecclesie, cui permittimus ut corrigiam auri seu argenti defere possit.</p>
                    <p>Qui contrafecerit huiusmodi corrigias et calciamenta portando, arbitrio prefati domini episcopi uel eius uicarii infra unum mensem uendere teneatur et earum precium pauperibus Christi distribuere arbitrio premisso, alias puniendus prout prefato domino episcopo uel eius uicario uidebitur.</p>
                </div>
                <div>
                    <head>Capitulum 9</head>
                    <p>Ne postulent in iudicio pro laicis rubrica.</p>
                    <p>Item quia cognouimus quosdam sacerdotes contra iuris disposicionem indiferenter in iudicio postulare pro extraneis personis huiusmodi iuris disposicionem trasgredientes, presenti constitucione sancimus ne quis sacerdos de cetero audeat uel presumat in iudicio seculari uel ecclesiastico pro quoquam postulare uel officium procuratoris exercere nisi in casibus a iure permissis.</p>
                    <p>Quicunque autem contra hanc nostram constitucionem actemptare presumpserit, sit eo ipso a percepcione fructuum omnium beneficiorum suorum per sex menses suspensus, et nichilominus quicquid per ipsum actum uel procuratum fuerit, irritum sit et inane, et fructus applicentur fabrice ecclesie nostre paduane.</p>
                </div>
                <div>
                    <head>Capitulum 10</head>
                    <p>Ut dicant officium rubrica.</p>
                    <p>Item statuimus ut unusquisque clericus, beneficium obtinens ecclesiasticum aut in sacris ordinibus constitutus intra iurisdicionem prefati domini episcopi, scire teneatur diuinum officium iuxta morem curie romane illudque actualiter dicat singulis diebus sicut a sanctis patribus ordinatum est.</p>
                    <p>Quicunque uero in sacris ordinibus constitutus post duos menses, in non sacris uero post annum a publicacione presentium, examinatus illud ignorare inuentus fuerit, a percepcione fructuum omnium beneficiorum suorum sit eo ipso sunspensus, et tamdiu suspensus permaneat quamdiu in ea ignorancia permanserit; in qua si per annum post dictos duos menses perseuerauerit, sit ipsis beneficiis ipso iure priuatus.</p>
                    <p>Sacerdotes uero curati in quibus maior sciencia requiritur quia ualde periculose sunt euangelice mine quibus dicitur: Si cechus checo ducatum prestet ambo in foueam cadunt [3], illi ultra officium premissum teneantur habere breuiarium et missalle, insuper scire librum sacramentorum id est librum in quo continetur ordo ministrandi sacramenta ecclesiastica, quem librum unaqueque ecclesia curata teneatur habere paratum et bene corectum, et scire eciam computum quoad dies, menses et annos, ut sciat quo tempore currant festa tam mobilia quam imobilia et eorum uigilie per annum; teneantur quoque scire et in scriptis habere has constituciones.</p>
                    <p>Ecclesie uero collegiate, in quibus est numerus sacerdotum id est clericorum, ultra predicta que tenentur scire et habere, teneantur eciam habere leccionarium, antifanarium, salterium et omelias per circulum anni dominicis diebus et singulis festiuitatibus aptos.</p>
                    <p>Quicunque in premissis uel aliquo premissorum ignarus inuentus fuerit post anuum a publicacione presentium, nisi legitimum impedimentum ostenderit, arbitrio prefati domini episcopi uel eius uicarii taliter castigetur quod eius pena aliis transceat in exemplum.</p>
                    <p>Addentes quod plebani siue archipresbiteri debeant examinare suos capellanos et ipsi plebani siue archipresbiteri debeant examinari per dominum uicarium prefati domini episcopi.</p>
                </div>
                <div>
                    <head>Capitulum 11</head>
                    <p>Quod clerici non defferant arma rubrica.</p>
                    <p>Ad honestatem clericalem maxime pertinet clericos esse pudicos, pacificos et modestos, contra quam honestatem faciunt quidam selerati uiri perdicionis filii qui suis moribus ostendunt se non solum non esse clericos sed nec eciam cristianos, rissas et questiones mouentes tam de die quam de nocte, nunc cum armis nunc sine armis et, quod deterius est, agressuras faciendo nunc in personas nunc in loca, per que honori ecclesie non modicum detrahitur et clerus ac populus permaxime scandalizetur.</p>
                    <p>Nos igitur huic pesti occurrere cupientes statuimus et ordinamus quod nullus de cetero clericus siue in sacris ordinibus constitutus siue non, presumat rissas aut questiones maxime in platheis aut uiis publicis mouere aut agressuram facere in personas uel loca, de die uel de nocte, cum armis uel sine armis; intelligendo quod in itinere de loco ad locum liceat clericis portare arma eciam ob causam alicuius inimicicie, dummodo ipsa inimicicia non prouenerit defectu ipsius clerici arma portantis, et de ipsa inimicicia sit notorium uel publicum.</p>
                    <p>Quicunque contra premissa uel aliquod premissorum facere presumpserit, si de die mouerit rissam sine armis et sine agressura soluat quinquaginta soldos camere pauperum Christi; si cum armis uel cum agressura acrius puniatur arbitrio prefati domini episcopi uel eius uicarii secundum qualitatem negotii et personarum; si de nocte tale quid facere presumpserit, si in habitu proprio et sine armis puniatur arbitrio prefati domini episcopi uel eius uicarii ut supra; si uero cum armis et sine habitu proprio inuentus fuerit, capiatur et in illo habitu in quo inuentus fuerit et cum armis usque ad lucescentem diem detineatur et deinde presentetur officio prefati domini episcopi puniendus prout ius et iusticia requirit, perdat nichilominus uestes et arma cum quibus inuentus fuerit, que omnia cedant lucro capientium; si uero inuentus fuerit agressuram fecisse in personas uel loca, omnibus beneficiis suis spolietur ut quos diuinus teror a malo non reuocat temporalis saltem pena coherceat a peccato, et nichilominus carceribus mancipetur ibique clausus remaneat donec integraliter satisfecerit lesis et penam suscipiat in personam pro qualitate delicti.</p>
                </div>
                <div>
                    <head>Capitulum 12</head>
                    <p>Quod non ludant rubrica.</p>
                    <p>Prohibemus insuper ne quis clericus, siue in sacris siue non constitutus, ad aleas et taxillos cum pecuniis aut alios quoscunque ludos fortune ludere presumatnnnn aut publice ludis interesse.</p>
                    <p>Qui contrafecerit in premissis uel in aliquo premissorum, penam centum soldorum incurrat, dandorum et soluendorum camere prefati domini episcopi et nichilominus quod euicerit perdat et camere premisse aplicetur.</p>
                    <p>Nolimus autem illos hac constitucione teneri qui secrete et pro solacio in domo priuata luderent ad tabulas seu ad alium ludum fortune, ludo taxillorum de per se excepto quem omnibus modis et in omni loco et tempore reprobamus.</p>
                </div>
                <div>
                    <head>Capitulum 13</head>
                    <p>Quod defferant tonsuram rubrica.</p>
                    <p>Ad honestatem eciam clericorum spectat delacio congruentis corone tonsure atque rasure quas sanctorum patrum uestigiis inherentis precipimus deferri congruentes, quam congruenciam ad tolendam fraudem quorundam malignantium interpretamur.</p>
                    <p>Si rasura que fieri debet in summitate capitis in modum spere, quam clericam uulgariter appellamus, sit ampla seu lata ab una parte circunferentie ad aliam in sacerdotibus et aliis inferioribus ad arbitrium domini episcopi.</p>
                    <p>Coronam uero intellegimus congruentem si rotunda fuerit carens angulo: tonsura ita fieri debet ut aures patentes remaneant.</p>
                    <p>Quicunque in premissis uel aliquo premissorum defecerit, siue sit sacerdos siue inferior clericus, sit eo ipso a percepcione omnium fructuum beneficiorum suorum spacio sex mensium suspensus, in qua suspensione tamdiu maneat quamdiu steterit ad conformandum se congruentie premisse, et fructus ipsi applicentur camere predicte.</p>
                </div>
                <div>
                    <head>Capitulum 14</head>
                    <p>De priuilegio fori et persone rubrica.</p>
                    <p>Item statuimus, disponimus et ordinamus quod unusquisque clericus beneficiatus iurisdicioni prefati domini episcopi deditus qui uoluerit uti priuilegiis tam in persona quam in rebus clericalibus rasuram, coronam, habitum et tonsura defferat congruentes.</p>
                    <p>Alioquim si sine hiis inuentus fuerit imiscere se damnatis sceleribus, beneficia ecclesiastica perdat; in sacris uero constitutus siue beneficiatus fuerit siue non, acrius puniatur pro qualitate negotii prout prelibato domino episcopo uel eius uicario uisum fuerit, nec per hanc constitucionem intendimus cuiquam alii constitucioni derogare.</p>
                </div>
                <div>
                    <head>Capitulum 15</head>
                    <p>Quas mulieres tenere possint in domo rubrica.</p>
                    <p>Item quia frequenter sub uelamine honestatis latet quandoque inhonestas quoad mulieres quas aliquando in domibus eorum tenet, declaramus omnes illas mulieres esse suspectas que non sunt de permissis a iure, cuiusmodi sunt mater, auia, amita, matertera, filia fratris, soror, filia sororis: hec permittuntur dummodo non obsit eis contraria fama; ceteras prohibemus teneri in domibus clericorum sub pena contenta in premisso edicto, nisi sit tanta antiquitas et bona fama earum quod nichil seui criminis possit in eis presummi.</p>
                    <p>Hoc addito quod liceat clerico ex causa neccesitatis, ut puta infirmitatis uel alia legitima causa approbata per officium domini episcopi, liceat tenere unam mulierem maiorem annis sexaginta dumodo non sit ex aliquibus cum quibus sacerdos aut clericus ille se imiscuisset retrohactis temporibus.</p>
                    <p>Item nullus ex predictis teneat aliquem laboratorem uel artificem qui habeat uxorem secum habitantem suspectam propter cohabitacionem in domo ipsius clerici.</p>
                    <p>In quibus omnibus suppleat et interpretetur discrepcio domini episcopi uel eius uicarii, consideratis circumstandis undique.</p>
                </div>
                <div>
                    <head>Capitulum 16</head>
                    <p>De maledicis etturbatoribus diuinorum officiorum rubrica.</p>
                    <p>Quia pudicicia actenditur non solum circa castitate corporis uerum eciam in uerbis et moribus, decreuerunt sancti patres neminem clericum esse maledicum aud fratrum accusatorem, non scurilem aud uerbis turpibus ioculatorem, non inuidentem fratrum profectibus, non sedicionarium aud diuinorum officiorum uel consiliorum turbatorem.</p>
                    <p>Mandamus hos sacra comunione priuari et de Ecclesia a consorcio fidelium prohici, que omnia hic duximus exprimenda ad recenciorem omnium subdictorum nostrorum memoriam.</p>
                    <p>Mandantes omnibus et singulis ab huiusmodi improbatis uiciis abstinere, sub penis in premissis sanctorum patrum decretis contentis, et ultra prout negotii qualitas exegerit, sub pena arbirio domini episcopi uel eius uicarii auferenda.</p>
                    <p>Turbatores autem diuinorum officiorum solemnium potissime et ad que populi multitudo confluere consueuit, delati per archipresbiterum seu quemcunque de ecclesia acrius puniantur, ita ut eorum temeritas et irreuerencia aliis transceat in exemplum.</p>
                </div>
                <div>
                    <head>Capitulum 17</head>
                    <p>De cura circa spiritualia rubrica.</p>
                    <p>Regimen seu gubernacio ecclesiarum uertitur circa duo, uidelicet circa id quod spectat ad spiritualia, et circa id quod spectat ad temporalia.</p>
                    <p>Circa spiritualia uenit primo considerandum quod ecclesie teneantur munde et omnibus rebus uacue et expedite preter ea que pertinent ad diuinum cultum, quod ab omnibus negotiis secularibus uacent et per eas non sit via publica per quam portentur animalia et cetera que via communi deferuntur, et nichil penitus agatur quam quod diuinis laudibus conueniat, quod temporibus congruis apperiantur et colaudantur, quod locus baptisterii mundus teneatur, quod heucaristia et crisma sub fideli custodia conseruetur in loco mundissimo clauibus obserato.</p>
                    <p>Hec omnia sanctorum patrum uestigiis inherentes stricte iubemus fieri, statuentes ut quicunque in premissis uel aliquo premissorum negligens inuentus fuerit, arbitrio prefati domini episcopi uel eius uicarii puniatur ultra penam impositam a iure prout negotii qualitas exegerit.</p>
                    <p>Adicientes quod earum clerici, prout uniuscuiusque ecclesie facultates suppetunt, in ipsis ecclesiis diuinis laudibus intendant sue seruitutis impensum per singulas horas canonicas persoluentes.</p>
                    <p>Adiungatur quod presbiteri curati mandent suis parochianis quod in sacratis locis nec in ecclesiis suis non faciant uiciniam neque alias conuenticulas neque arengam pro eorum peraccionibus temporalibus.</p>
                </div>
                <div>
                    <head>Capitulum 18</head>
                    <p>De examinacione instituendorum rubrica.</p>
                    <p>Ad regimen ecclesie circa disposicionem spiritualium spectat cura animarum in qua est singularis circumspeccio et uigilia adhibenda, quoniam ubi maius periculum uertitur, est procul dubio plenius consulendum.</p>
                    <p>In hac uenit distribucio spiritualium sacramentorum in quibus consistit salus cuntorum christifidelium, circa quorum instruccionem propter temporis breuitatem modo non insistimus, hoc tamen modo statuentes quod quicunque sacerdos curatus cum super hoc per nos examinatus fuerit saltem de quatuor sacramentis que pertinent ad administraccionem cuiuslibet sacerdotis curati, uidelicet baptismo, penitencia, heucaristia et sacra uncione, sciat nobis respondere que sint decem mandata decalogi, septem dona Spiritus sancti, septem opera misericordie, in hiis contraria septem peccata mortalia.</p>
                    <p>Quod quidem uolumus obseruari non solum in institutis a nobis set in hiis eciam quorum ad capitulum nostrum elleccio, ad episcupum uero confirmacio pertinet.</p>
                    <p>Quicunque in premissis ignarus inuentus fuerit, post grauem redargucionem indignus cure animarum reputabitur.</p>
                </div>
                <div>
                    <head>Capitulum 19</head>
                    <p>De compatrum numero rubrica.</p>
                    <p>Item statuerunt sancti patres nostri quod ad suscipiendum infantem de baptismo non plures accedant quam unus siue uir siue mulier; in confirmacione quoque idem fiat et ille non sit abbas neque monacus.</p>
                    <p>Nos igitur in execucionem predictorum iurium statuimus et ordinamus ne quis sacerdos de cetero presumat ad baptismum admittere ultra unum compatrem aut unam commatrem, nisi ab episcopo seu eius uicario petita et obtenta licencia, qui tamen non sit abbas uel monacus aut eciam monialis; nec imponat cuique infantulo baptizando nomen aliquod paganorum aut gentilium, idem de infantula, set nominibus sanctorum aut sanctarum nominent iuxta rictum christianorum.</p>
                    <p>Qui contra premissa uel aliquod premissorum facere inuentus fuerit, eo ipso penam centum soldorum incurrat soluendorum cernere pauperum Christi, accusatori soluat soldos uiginti.</p>
                    <p>Non intendentes per hanc nostram constitucionem alicui alteri derogare.</p>
                </div>
                <div>
                    <head>Capitulum 20</head>
                    <p>De inuentario conficiendo rubrica.</p>
                    <p>De regimine ecclesiarum in spiritualibus hec dicta sufficiant.</p>
                    <p>Quia uero hoc tempore tales in regiminis arce debent constitui qui non solum de salute animarum uerum eciam de extrinsecha utilitate cautela sciant esse solicitos, idcirco circa gubernacionem temporalium stilum uertendo presenti constitucione sancimus uolentes indemnitatibus ecclesiarum prouidere quod omnes, qui de cetero ad rectorias seu dignitates ecclesiasticas assumentur, postquam possessionem pacificam fuerint consequti, infra mensem in presencia capitulorum suorum et bonorum parochianorum ipsius ecclesie et thabellionis publici de thesauro et bonis mobilibus ecclesiarum ipsarum inuentarium in scriptis fideliter faciant cum effectu, apud ecclesias predictas conseruandum.</p>
                    <p>Qui uero contra hec se exibuerint negligentes seu dificiles et rebeles ex nunc in libris decem episcopali camere condemnamus in pios usus per prefatum dominum episcopum uel eius uicarium ut expedire uidebitur conuertendis.</p>
                    <p>Insuper in discretis et damnosis bonorum et rerum ecclesiasticarum alienacionibus uolentes salubriter obuiare presenti constitucione decernimus et prouidemus quod nulla persona ecclesiastica, nullum capitulum, collegium uel conuentum aliqua bona immobilia seu iura perpetua alicuius ecclesie secularis uel regularis seu alterius pii loci alienent, quocunque titulo alienacionis, uel concedant in hemphitheosim ultra annos quinque uel de ipsis inuestituram faciant seu locacionem sub certa pensione seu censsu uel ad affictum siue uni siue pluribus personis sub quocumque modo uel forma uerborum per quam dici possit ipsam locacionem aut inuestitura directe uel indirecte excedere tempus dictum, et quod ultra uiginti quinque libras nomine ecclesie seu pii loci uel prebende seu beneficii mutuum non contrahat uel ecclesiam suam aut prebendam seu pium locum uel aliqua eius bona alicui obliget nomine alicuius debiti ultra quantitatem predictam absque nostra licencia speciali, aut uestes sacras seu uasa uel libros eiusdem uel aliquid de thesauro ipsius alienet uel pignori obliget, nostra super hoc licencia non obtenta.</p>
                    <p>Alienantes uero uel pignorantes aut, quod deterius est, furto surripientes ac contrahentes et dantes et recipientes uel facientes contra hec uel aliquod premissorum in hiis scriptis ex nunc excommunicacionis uinculo innodamus; contractus, qui contra hec celebrabuntur, carere uiribus decernentes et ecclesias ex ipsis minime obligari.</p>
                </div>
                <div>
                    <head>Capitulum 21</head>
                    <p>De denunciacione rubrica.</p>
                    <p>Item quia sic iure cautum inuenimus, uolumus et ordinamus quod unusquisque archipresbiter seu plebanus diocesis paduane non solum uulgi intra suam plebem degentis curam gerat, uerum eciam presbiterorum, qui per minores titulos habitant, iugi circumspeccione uitam custodiat, et qua unusquisque industria diuinum opus exerceat cuiusque uite et conuersacionis existat, ac eciam quicquid periculi spiritualis tam ex parte uulgi quam ex parte presbiterorum occurrerit, quod diuine maiestatis oculos offendere possit, prelibato domino episcopo aut eius uicario denuntiet.</p>
                    <p>Qui si in premissis uel aliquo premissorum transgressor inuentus fuerit pro negotii qualitate egregie puniatur, sic quod eius pena aliis transgressoribus transceat in exemplum.</p>
                </div>
                <div>
                    <head>Capitulum 22</head>
                    <p>Quod teneantur prelato suo semel in anno confiteri rubrica.</p>
                    <p>Item uolumus et ordinamus quod unusquisque clericus saltem semel in anno teneatur integre confiteri peccata sua suo prelato uel alteri de ipsius expressa licencia et sacramentum heucaristie de manu ipsius saltem semel in anno, ut premittitur, suscipiat uel alterius de eius mandato.</p>
                    <p>Quicunque in premissis uel aliquo premissorum transgressor inuentus fuerit, sit eo ipso per sex menses suspensus a percepcione fructuum beneficiorum suorum conuertendorum in utilitatem ecclesiarum in quibus illa obtinet arbitrio dicti domini episcopi uel eius uicarii, et premisa sibi locum uendicent in prelato sub cuius cura dictus clericus domicilium habet.</p>
                </div>
                <div>
                    <head>Capitulum A</head>
                    <p>Uolumus, statuimus et ordinamus quod singuli plebani diocesis nostre qui ad hoc constituti sunt ut non solum imperiti uulgi solicitudinem gerant, uerum eciam conpresbiterorum qui per minores titulos habitant uitam iugi circumspeccione custodiant, qua unusquisque industria diuinum opus exerceat episcopo suo renuntient, suas plebes discurant, unusquisque suam diligenter inuestigans et perquirens si quid nouit aut cognoscere potest uel audire quod contra uoluntatem Dei et recta christianitatem in sua plebe factum sit tam per seculares quam per sacerdotes, cum tale quid ad suam nocticiam quouis modo peruenerit aut indicatum sit, illud nobis quam cito poterit renuntiet; et hoc facere iuramento affirmet scilicet quod nec propter amorem nec propter timorem nec propter precium nec propter parentelam uel hactenus nobis celabit aut nostro nuncio cui hoc inquirere iusserimus quandocumque ex hoc eum interogauerit, sic ipsum deus adiuuet.</p>
                </div>
                <div>
                    <head>Capitulum B</head>
                    <p>Quia scriptura dicit: Diligenter agnosce uultum peccoris tui tuosque greges considera [4] et cetera, que uerba diriguntur in personam pastoris ecclesie cui imperatur ut diligenter adhibeat curam eis quibus ipsum preesse contigerit agnoscatque animos et actus singulorum, si quid vicii in eis inuenerit citius castiget; idcirco hac episcopali sinodo communi omnium concilio statuimus et ordinamus ut unusquisque parochianus cuiuscunque ecclesie nostre ciuitatis aut diocesis, quem contigerit de licencia sui rectoris aut alias ex forma iuris alteri confiteri quam proprio sacerdoti, teneatur illud intimare proprio sacerdoti nominando ei personam cui confessus fuerit et an de ipsius confessoris conscilio liceat ei recipere heucharistie sacramentum; quod sacramentum teneatur saltem semel in anno uidelicet in Pasca resurecionis uel circa festum ipsum recipere de manu proprii sacerdotis, nulla in contrarium obstante licencia.</p>
                </div>
                <div>
                    <head>Footnotes</head>
                    <p>[1] Quotacion begins here.</p>
                    <p>[2] Quotacion ends here.</p>
                    <p>[3] &quot;Si cechus checo ducatum prestet ambo in foueam cadunt&quot; in quotacion marks.</p>
                    <p>[4] &quot;Diligenter agnosce uultum peccoris tui tuosque greges considera&quot; in quotacion marks.</p>
                </div>
            </div>
        </body>
    </text>
</root>
