<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Chichester</title>
                <recordID>0304</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1289</origDate>
                <dateNotes/>
                <origPlace>Chichester</origPlace>
                <diocese>Chichester</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 304</p>
                <p>Year: 1289</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Chichester</p>
                <p>Diocese: Chichester</p>
                <p>Province: Canterbury</p>
                <p>CountryModern: England</p>
                <p>Latitude: 50.83652</p>
                <p>Longitude: -0.77918</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Gilbert of St. Leofard</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney II, 1082-1090</p>
                <p>EditionOther: Mansi 24, col 1056-1064</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones sinodales domini Gilberti episcopi Cicestrensis, lecte et publicate in maiori ecclesia Cicestrensi in festo sancte Fidis uirginis, in concilio synodali ibidem celebrato, presidente dicto domino Gilberto Cicestrensi episcopo anno domini mcclxxxix.</p>
                </div>
                <div>
                    <head>Capitulum 1</head>
                    <p>Rectores ecclesiarum et alii quibus incumbit regimen animarum plebes sibi commissas exemplo bone conuersacionis, uerbo exhortacionis, infide recta et bonis moribus diligenter instruant et informent.</p>
                    <p>Ut autem liberius et efficacius officium impleant exhortantis, uniuersi animarum curam habentes ecclesiasticis officiis et aliis bonis studiis se exerceant, oracionibus et leccionibus uacent iugiter et intendant, sint pudici, uirtutum operacione preclari, humilitate prediti, pacifici, euangelizantes pacem, annunciantes bona, dissensiones, rixas, et scandala resecantes; ab illicitis spectaculis se abstineant, et precipue a duellis et torneamentis, luctis et aliis ubi sanguinis effusio poterit formidari; tabernas et inhonesta conuiuia non frequentent, extranearum fugiant consorcia feminarum, et omnium ex quarum cohabitacione sinistra suspicio poterit exoriri.</p>
                </div>
                <div>
                    <head>Capitulum 2</head>
                    <p>Si quis autem de incontinentie vicio grauiter diffamatus non potuerit canonice se purgare, habebitur pro conuicto.</p>
                    <p>A conuictis uero, uel in iure confessis, fructus beneficiorum seu stipendia subtrahantur donec inde nostram graciam consequantur; ceteri in sacris ordinibus constituti iuxta modum culpe canonice puniantur.</p>
                </div>
                <div>
                    <head>Capitulum 3</head>
                    <p>Grauiori autem sunt animaduersione plectendi qui proprias filias spirituales, quas baptizauerint uel semel ad confessionem admiserint, et rectores qui proprias parochianas corrumpere non uerentur, quoniam secundum rigorem canonum ab omni officio deponentur et peregrinando debent xv annis penitere, et postmodum ad monasterium diuertere ac ibidem toto uite sue tempore commorari.</p>
                </div>
                <div>
                    <head>Capitulum 4</head>
                    <p>Hec autem que supradiximus de pena presbiterorum parochias regentium ad alios extendi uolumus qui non regunt parochias, cum omnes pari uoto continentie sint astricti et omnes deceat par honestas.</p>
                </div>
                <div>
                    <head>Capitulum 5</head>
                    <p>Concubine uero presbiterorum uel clericorum qui in sacris ordinibus fuerint constituti, de quibus constiterit, per excommunicacionis sentenciam ad agendam penitenciam compellantur, earundem absolucione nobis preterquam in mortis articulo reseruata.</p>
                </div>
                <div>
                    <head>Capitulum 6</head>
                    <p>Si que autem excommunicacione contempta animo obstinato in peccato obstinaciter perseuerent, corripiantur brachio seculari, et in uita careant communione fidelium et in morte ecclesiastica sepultura talibus denegetur.</p>
                </div>
                <div>
                    <head>Capitulum 7</head>
                    <p>Caueant insuper rectores ecclesiarum ne publicis fornicariis sacerdotibus aut de vicio incontinentie conuictis seu diffamatis parochias regendas committant seu retineant nouiter diffamatos.</p>
                    <p>Quod si facere presumpserint, lx solidorum pena, conuertendorum in fabricam ecclesie Cicestrensis, nouerint se multandos.</p>
                </div>
                <div>
                    <head>Capitulum 8</head>
                    <p>Sicut uita presbiterorum a uita uulgari debet esse seiuncta, ita decet ut habitu et incessu a ceteris distinguantur; propter quod inhibemus ne capis manicatis uel aliis indumentis leuitatis uel lasciuie notam pretendentibus utantur publice, contra constitucionem concilii ultimo apud Lamhethâ€™ celebrati; alioquin huiusmodi indumenta fabrice ecclesiarum ubi degunt uel quibus deseruiunt archidiaconi ministerio cognicione summaria applicentur.</p>
                </div>
                <div>
                    <head>Capitulum 9</head>
                    <p>Eligant itaque ecclesiarum rectores presbiteros note ordinacionis et conuersacionis honeste, potentes opere et sermone, qui exemplo uite uerbo et doctrine parare domino ualeant plebem perfectam; qui circa correccionem parochianorum uigilent incessanter, et excessus subditorum diligentius inuestigent, et corrigant que fuerint penitencialiter et familiariter corrigenda.</p>
                    <p>Excessus autem qui in publicam prodeunt noticiam siue famam archidiaconis uel decanis seu officiali nostro sine more denuntient rectores seu uicarii corrigendos, ad quod iuramenti uinculo, antequam ad curam parochiarum accesserint, quasi uoto fortissimo astringantur.</p>
                </div>
                <div>
                    <head>Capitulum 10</head>
                    <p>Ad hec precipimus ut rectores uel eorum presbiteri singulis intersint capitulis, et excessus denuntient subditorum, et denunciaciones, uocaciones, et execuciones nostras seu officialium nostrorum, ac alia mandata recipiant que occurrerint uariis temporibus iniungenda.</p>
                </div>
                <div>
                    <head>Capitulum 11</head>
                    <p>Nullus autem ad penitenciarios nostros pro aliquo delicto mittatur, nisi de quo iure confessus fuerit uel conuictus.</p>
                    <p>Enormia uero delicta nobis, uel penitenciario nostro ad hoc specialiter deputato, preterquam in mortis articulo, reseruamus.</p>
                    <p>Literas autem decani uel officialis ad penitenciarium gratis concedi uolumus et precipimus penitenti; et ut liqueat qualis fuerit penitencia et pro quo crimine sit iniuncta, penitens literas penitenciarii referat ad mittentem.</p>
                    <p>In singulis autem decanatibus per capitulum duo eligantur presbiteri qui, moribus et sciencia prediti, confessiones audiant sacerdotum.</p>
                </div>
                <div>
                    <head>Capitulum 12</head>
                    <p>Ne pro leuitate stipendiorum uiliores honestioribus uel imperiti pericioribus preferantur, stipendia presbiterorum unius anni duximus taxanda quinque marcas, in locis quibus ecclesiarum sunt tenues siue modice facultates; in dicioribus tamen ecclesiis iuxta ipsarum facultates presbiteris uolumus et statuimus uberius prouideri.</p>
                </div>
                <div>
                    <head>Capitulum 13</head>
                    <p>Rectores ecclesiarum presbiteros suis ecclesiis non preficiant donec ipsos archidiaconis uel eorum officialibus representent, de quorum ordinacione, uita, et sciencia examinacione habita diligenti, illi qui reperti fuerint idonei admittantur et stipendiorum quantitas in rotulum publicum capituli redigatur.</p>
                    <p>Minus autem idonei, de quorum ordinacione et uita non constiterit, penitus repellantur.</p>
                    <p>Ordinati uero a non suis episcopis uel alias irregularitate canonica notati ad nos mittantur pro gracia, si digni fuerint, optinenda, si sit casus in quo ex nostro officio possumus de iure misericorditer dispensare.</p>
                </div>
                <div>
                    <head>Capitulum 14</head>
                    <p>Presbiteri sint seduli ad diuina officia horis competentibus et statutis in suis ecclesiis celebranda, ne desidia uel negligencia argui siue puniri debeant a prelatis.</p>
                    <p>Que autem cantant uel legunt, distincte proferant et aperte, non transsiliendo neque transcurrendo uel sincopando, sed cum debita reuerencia ut ad deuocionem excitent mentes seu animos auditorum.</p>
                </div>
                <div>
                    <head>Capitulum 15</head>
                    <p>Infirmos singulis diebus dominicis et festiuis uideant et uisitent diligenter.</p>
                    <p>Caueant autem presbiteri ne ad uisitandum infirmos se exhibeant difficiles quacunque hora fuerint requisiti; quod si presumpserint, canonicam non effugient ulcionem.</p>
                    <p>Nec sicut a quibusdam hactenus est presumptum mittant cum eukaristia diaconos ad infirmos, dum ipsi uel potacionibus seu aliis uoluptatibus carnis uacant, sed personaliter infirmos adeant et confessiones audiant solerter, crimina et circumstancias criminum inuestigent, et innotescant infirmis que foret penitencia iniungenda, ac iniungant quod penitenciam recipiant cum saluti fuerint restituti, cum penitencia non sit infirmis secundum canones iniungenda.</p>
                </div>
                <div>
                    <head>Capitulum 16</head>
                    <p>Pro furtis et rapinis seu dampnis aliis irrogatis missarum solempnia non iniungant rerum restitucione pretermissa, sicut solet fieri a quibusdam qui salutem animarum non querunt sed compendium temporale.</p>
                    <p>Sed ante omnia rem restitui et dampna resarciri precipiant defraudatis.</p>
                </div>
                <div>
                    <head>Capitulum 17</head>
                    <p>Cum autem in urbibus et uillis ubi site sunt ecclesie accedunt cum eukaristia ad uisitandum infirmos, pro reuerencia corporis Christi superpelliciis sint induti, cum cruce, lucerna accensa, et campana, clerico uel alio humiliter preeunte.</p>
                </div>
                <div>
                    <head>Capitulum 18</head>
                    <p>Ad hec firmiter inhibemus ne cuiquam communio corporis Christi uel morienti ecclesiastica sepultura pretextu cuiuslibet debiti denegetur.</p>
                </div>
                <div>
                    <head>Capitulum 19</head>
                    <p>Nullus presbiterorum alienum parochianum ad confessionem uel communionem corporis Christi presumat admittere sine licencia proprii sacerdotis, nisi priuilegio confessiones audiendi a summo pontifice sit munitus.</p>
                    <p>Cum autem a sacerdote licencia petitur alteri confitendi, sacerdos personam designet cui debeat confiteri, ne quisquam tali uelamine nemini confitendo penitentie diffugiat sacramentum.</p>
                </div>
                <div>
                    <head>Capitulum 20</head>
                    <p>Ne autem presbiteri questum saluti preferant animarum, tractatum de decimis seu aliis temporalibus in confessionibus non premittant, sed diligenter exponentes confitenti qualiter debeat confiteri, quisque sit fructus penitentie, ac expletis omnibus tunc demum petant que de decimis uel aliis ecclesie debebuntur.</p>
                </div>
                <div>
                    <head>Capitulum 21</head>
                    <p>Similiter in sacrosancto die Pasche absque ulla exaccione decime uel debiti seu oblacionis liberaliter conferant corpus Christi ne, una manu porrigendo eukaristiam, altera recipiendo pecuniam, nostre redempcionis misterium sit uenale; quod si compertum fuerit secus fieri, precipimus huiusmodi flagiciosum commercium seueritate canonica grauiter uindicari.</p>
                </div>
                <div>
                    <head>Capitulum 22</head>
                    <p>Licet legitima testamenta clericorum decedentium uelimus obseruari firmiter, nolumus tamen quod concubinis suis in testamento suo quicquam relinquant seu eis donent in extremis mortifere laborantes; quod si decetero factum fuerit, totum illud in pios usus nostro arbitrio conuertatur.</p>
                </div>
                <div>
                    <head>Capitulum 23</head>
                    <p>Ad hec firmiter inhibemus ne quis admittat alienum parochianum ad matrimonium contrahendum, nisi tam ibi ubi uir conuersatus fuerit quam ubi femina degit diligens scrutinium premittatur, et literas referat sui prelati, quicquid per scrutinium appareat continentes.</p>
                </div>
                <div>
                    <head>Capitulum 24</head>
                    <p>Fidei daciones domesticas eciam de matrimonio contrahendo fieri prohibemus, nisi coram testibus fidedignis et sub presencia sacerdotis; et laici qui talibus interfuerint clamdestinis contractibus propter perniciosum exemplum pena publica puniantur.</p>
                </div>
                <div>
                    <head>Capitulum 25</head>
                    <p>Uolentes ut unicuique quod suum est conseruetur legitime, statuimus ut archidiaconi et alii qui alicui iurisdiccioni preesse uidentur taliter suis finibus sint contenti ne quid in preiudicium episcopalis dignitatis, iuris, aut possessionis, seu consuetudinis Cicestrensis ecclesie diu optente et approbate temere audeant attemptare.</p>
                </div>
                <div>
                    <head>Capitulum 26</head>
                    <p>Uolumus eciam et statuimus quod singulis ecclesiis ciuitatis Cicestrie et diocesis ad nostram uisitacionem spectantibus, post suscepcionem nostrarum literarum de uisitacione celebranda, omnes cause integre tunc reperte, necnon excessus non correcti, nostre discussioni et correccioni principaliter reseruentur.</p>
                </div>
                <div>
                    <head>Capitulum 27</head>
                    <p>Quia uero exigentibus culpis nostris fructus humanis necessitatibus celesti miseracione prouisos frequenter absorbet repentina calamitas tempestatum, oracionum suffragiis est Christi misericordia et precibus piis inuocanda.</p>
                    <p>Ideoque singuli presbiteri, cum eris intemperiem uiderint iminentem, non expectato nostro uel archidiaconorum nostrorum mandato, protinus ad processiones et humiles oraciones deuocionem excitent subditorum, ne dum iussionis nostre auctoritas expectatur ultra quam expediret, deprecacio fidelium morosa negligencia prorogetur.</p>
                </div>
                <div>
                    <head>Capitulum 28</head>
                    <p>Quia domum dei decet ornari honore congruo, dicente psalmista: Domine, dilexi decorem domus tue, precipimus in uasis, uestimentis, libris, et aliis ad diuinum ministerium deputatis ecclesiis honorifice prouideri, item eukaristiam, fontem baptismalem, et crisma sub clauibus curiosa diligencia et solicitudine custodiri.</p>
                    <p>Si quis uero ea incaute reliquerit non signata, tribus mensibus ab officio suspendatur.</p>
                </div>
                <div>
                    <head>Capitulum 29</head>
                    <p>Panni eciam crismales in usus seculares seu prophanos minime conuertantur, sed ad manutergia seu superpellicia seu pannos ecclesiasticos consuendos seu reficiendos disposicione discreti sacerdotis cum reuerencia catholica exponantur.</p>
                </div>
                <div>
                    <head>Capitulum 30</head>
                    <p>Ecclesias uiris religiosis ad firmam dari firmiter inhibemus, et illis precipue qui in eisdem optinent ius patronatus; item multo fortius de laicis quibuscunque.</p>
                    <p>Quod si contra presumptum fuerit, fructus beneficiorum sequestrentur et tam dantes quam accipientes, episcopi uel sui officialis decreto, canonice puniantur.</p>
                </div>
                <div>
                    <head>Capitulum 31</head>
                    <p>Decimas autem nullus uendere presumat ante tempus quo inde  ex beneficio consuetudinis testandi habeat facultatem, sed nec laicis ullo tempore donec fuerint a nouem partibus separate.</p>
                    <p>Indulgemus uero clericis in suis ecclesiis residentibus aut in nostro seruicio commorantibus, aut eciam de nostra licencia causa studiorum absentibus, ut de fructibus terrarum ecclesiarum suarum quas propriis sumptibus excolunt atque serunt, quacunque parte anni decesserint, testandi habeant facultatem.</p>
                </div>
                <div>
                    <head>Capitulum 32</head>
                    <p>Religiosi ad uicarias ecclesiarum quas habent in proprios usus uicarios nobis idoneos representent, alioquin taxacione uicariarum prehabita, de illis curabimus ordinare.</p>
                </div>
                <div>
                    <head>Capitulum 33</head>
                    <p>Ne autem conniuencia nostra consensum inducat et taciturnitas pariat culpe reatum, nos sinodali diffinicione firmiter iniungimus et monemus ut ecclesie, decime, pensiones, et alia quecunque iura ecclesiastica, que per uiciosum sunt usurpata ingressum, sine mora salubriter resignentur, cum vicia possessionum a predecessoribus ad posteros iuxta iuris exigenciam cum suo vicio transmittantur.</p>
                    <p>Et ne supradicta percipiantur uel exigantur, sub obtestacione diuini iudicii firmiter inhibemus, cum ad paria iudicentur alienum inuadere et illicite detinere.</p>
                </div>
                <div>
                    <head>Capitulum 34</head>
                    <p>Illum autem abusum reprobamus penitus quo religiosi a clericis ad beneficia presentatis, ante institucionem optentam, fidelitatis exigunt iuramentum.</p>
                    <p>Qui autem tale sacramentum prestiterint, beneficiis ipsis nouerint se priuandos, nec exactores relinquimus inpunitos, cum simoniacam contineat prauitatem.</p>
                </div>
                <div>
                    <head>Capitulum 35</head>
                    <p>Pensiones autem debitas terminis statutis solui precipimus sub pena dupli ecclesie Cicestrensis fabrice persoluenda.</p>
                    <p>Simili pena puniri uolumus qui sinodalia, antequam a sinodo recesserint, non persoluunt.</p>
                </div>
                <div>
                    <head>Capitulum 36</head>
                    <p>Quia cause plerumque matrimoniales et alie per indiscretos examinatores periclitantur et diutius protrahuntur, uolumus quod in singulis decanatibus sex uel quatuor fidedigni eligantur et discreti, qui testes producendos fideliter examinent et dicta singulorum integre et fideliter redigant in scripturam, non sicut fieri consueuit scribendo quod cum aliis concordet uel per omnia idem dicat, cum talis sit obscuritas reprobanda.</p>
                    <p>Ad hoc se obligent uinculo sacramenti, salario eis ob hoc moderacione archidiaconi et capituli constituto.</p>
                </div>
                <div>
                    <head>Capitulum 37</head>
                    <p>Qui autem in causa matrimoniali falsas excepciones opponunt uel opponi procurant, uel qui in causa matrimoniali ubi de exheredacione agitur, falsum scienter perhibent testimonium uel id fieri procurant, uel testes subornant, excommunicacionis sententie se nouerint subiacere.</p>
                </div>
                <div>
                    <head>Capitulum 38</head>
                    <p>Quia ut a fidedignus audiuimus quidam, non ueri fratres nec ueraciter de ordine quidem apostolorum existentes, mutatis uicibus ipsorum fratrum seu apostolorum habitum et tonsuram similitudinarie portantes, in plerisque ecclesiis et aliis locis nostre diocesis predicacionis et audiendi confessiones officium presumptiue exercuerunt, et aliquotiens eorum predicacionem ad questum peccuniarium et aliud lucrum turpe falso colore subuencionis ad calicem uel librum uel aliud ornamentum ecclesiasticum, quo eos egere asserunt, conuerterunt, et a simplicibus ea pluries per modum illum extorserunt; uolentes igitur nostros subditos a talibus fraudibus premuniri, ipsis iniungimus ne tales falsos fratres, uel alios titulum professionis a sede apostolica non habentes, in ecclesiis suis uel alibi in suis parochiis predicare uel confessiones audire permittant.</p>
                    <p>Et siquid lucri fortassis per huiusmodi predicaciones suas sibi adquisierint, illud ad fabricam et opus ecclesie ubi id acceptum fuerit statim deputare non postponant.</p>
                </div>
                <div>
                    <head>Capitulum 39.i</head>
                    <p>Excommunicamus autem qui pacem regis et regni perturbare aut libertates ecclesiasticas seu iura et precipue huius sacrosancte Cicestrensis ecclesie infringere seu possessiones ecclesiasticas inuadere aut ad bona ecclesiastica manus impias extendere presumpserint in preiudicium ecclesiastice libertatis ; item illos qui in beneficia ecclesiastica se intrudunt et eos qui per laicalem potenciam seu aliam uiolenciam absque consensu seu conniuencia prelati loci illius ea detinent occupata;</p>
                </div>
                <div>
                    <head>Capitulum 39.ii</head>
                    <p>illos qui sequestra scienter decetero uiolant consimili sentencia inuoluentes.</p>
                    <p>Eadem sentencia innodamus omnes illos qui mandata regia pro cohercendis excommunicatis a quibuslibet impetrata, gracia uel odio alicuius persone seu lucri causa, exequi maliciose differunt uel omittunt.</p>
                </div>
                <div>
                    <head>Capitulum 39.iii</head>
                    <p>Omnes autem incendiarios, ecclesiarum fractores, ueneficos et ueneficas, et magicis incantacionibus utentes, et hec fieri procurantes, et qui immunitatem ecclesie uiolauerint, denunciamus excommunicacionis sentenciam incurrere ipso facto.</p>
                </div>
                <div>
                    <head>Capitulum 40.i</head>
                    <p>Prohibemus eciam ne excommunicacionis sentencia in genere pro dampnis uel iniuriis proferatur, quotiens dinosci poterit quis aduersus quem habeat accionem, nisi euidens utilitas id exposcat.</p>
                </div>
                <div>
                    <head>Capitulum 40.ii</head>
                    <p>Excommunicamus eciam omnes illos qui odii uel lucri causa aliis crimina falso imponunt, pro quibus mors uel exilium aut menbrorum mutilacio uel exheredacio seu bonorum exspoliacio sequi debet si iudicialiter conuincantur.</p>
                </div>
                <div>
                    <head>Capitulum 40.iii</head>
                    <p>Istasque generales sentencias in singulis parochialibus ecclesiis per earum sacerdotes, sub pena suspensionis a diuinis, precipimus quater in anno lingua materna publicari parochianis distincte et aperte, uidelicet dominica iii in Aduentu domini, dominica in medio Quadragesime, dominica proxima ante festum Natiuitatis sancti Iohannis Baptiste, et dominica proxima ante festum sancti Michelis.</p>
                </div>
                <div>
                    <head>Capitulum 40.iv</head>
                    <p>Qui uero ad diffamacionem alterius quid proponit quod mores sugillat, nisi hoc probare uoluerit, canonice puniatur et iniuriam passo pro modo culpe satisfacere compellatur.</p>
                </div>
                <div>
                    <head>Capitulum 40.v</head>
                    <p>Hec autem salubria statuta in singulis decanatibus proximis capitulis post singulas sinodos recitentur, et per illos qui capitulis preerunt in singulis articulis  exponantur, et ad eorum obseruanciam per censuram ecclesiasticam singuli districtius compellantur.</p>
                    <p>Hec autem et a singulis libertatem pretendentibus precipimus districtius obseruari et in suis capitulis publicari.  [8]</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
