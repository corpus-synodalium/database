<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Utrecht</title>
                <recordID>0260</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1310-05-05</origDate>
                <dateNotes/>
                <origPlace>Utrecht</origPlace>
                <diocese>Utrecht</diocese>
                <province>Cologne</province>
                <country>Netherlands</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 260</p>
                <p>Year: 1310</p>
                <p>Month: 5</p>
                <p>Day: 5</p>
                <p>Circa: None</p>
                <p>DatingNotes: None</p>
                <p>Place: Utrecht</p>
                <p>Diocese: Utrecht</p>
                <p>Province: Cologne</p>
                <p>CountryModern: Netherlands</p>
                <p>Latitude: 52.083</p>
                <p>Longitude: 5.1</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Guy van Henegouwen</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Joosting, Bronnen, V, 73-99</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Hec sunt statuta reuerendi in Christo patris domini Gwidonis episcopi Traiectensis.</p>
                </div>
                <div>
                    <head>Capitulum 1</head>
                    <p>De paternitate.</p>
                    <p>In primis statuendo precipimus et mandamus, quod tantum tres persone ad suscipiendum puerum de sacro fonte baptismatis per sacerdotem admittantur.</p>
                    <p>Sic uidelicet quod si puer suscipiendus sit masculus una mulier et duo uiri intersint, si uero femina unus uir et due mulieres.</p>
                    <p>Et pater pueri suscipiendi nullatenus admittatur.</p>
                </div>
                <div>
                    <head>Capitulum 2</head>
                    <p>De confirmacione.</p>
                    <p>Item precipimus et mandamus, quod sacerdotes in suis ecclesiis publice et pluries suis parrochianis denuncient, quod in confirmacione, que post baptismum in fronte puerorum per episcopos habet fieri, sicut in baptismo paternitas contrahatur; que non solum matrimonium impedit contrahendum sed eciam dirimit iam contractum.</p>
                </div>
                <div>
                    <head>Capitulum 3</head>
                    <p>De peccatis episcopis reseruandis.</p>
                    <p>Item statuendo precipimus, quod sacerdotes confessiones audientes reseruent nobis maiora peccata: utpote homicidia, sacrilegia, incendia, peccata contra naturam seu zodomitica, concubitus personarum conuentualium in sacris ordinibus constitutarum, incestus uidelicet cum consanguinea uel cum affini uel cum ea que uotum castitatis emisit, iniecciones manuum in parentes, oppressiones paruulorum, negligenciam parentum in igne uel in aqua natos amittencium, ueneficia, periuria solempnia, fidei fracciones ac uotorum fracciones, simoniam, adulteria manifesta, hereses, apostasias, maleficia earum que maleficiunt coniuges ne possint coire uel que procurant sterilitatem mulierum uel abortum, falsarios qui litteras uel sigilla aut monetam falsant.</p>
                    <p>In hiis autem casibus presbiteri ad nos mittant personas confitentes absoluendas nec eas absoluant nisi de nostra licencia speciali uel in mortis articulo constitutos.</p>
                    <p>Licenciam autem concessam a nobis seu auctoritate nostra quibuscunque personis seu religiosis siue aliis a peccatis huiusmodi absoluendi hiis presentibus penitus reuocamus.</p>
                    <p>Intendimus enim de nouo super hiis salubriter disponere et super hoc aliquibus personis idoneis, prout uidebitur expedire, committere uices nostras.</p>
                </div>
                <div>
                    <head>Capitulum 4</head>
                    <p>De hiis qui non confitentur semel in anno.</p>
                    <p>Item statuendo precipimus, quod sacerdotes et ecclesiarum rectores diligenter attendant, si qui parrochianorum suorum non ueniant saltem semel in anno ad confessionem, ut ipsos nobis seu officiali nostro significent puniendos.</p>
                </div>
                <div>
                    <head>Capitulum 5</head>
                    <p>Ne excommunicati maneant in ecclesia infra missam.</p>
                    <p>Item statuendo precipimus omnibus sacerdotibus, quod in principio misse ab eis celebrande moneant generaliter omnes excommunicatos, ut ecclesiam exeant nec misse intersint.</p>
                    <p>Moneant eciam omnes christifideles in ecclesia existentes, ut, si aliquem in ecclesia sciuerint excommunicatum, illum nuncient sacerdoti; etl cum ei innotuerit, non celebret nisi excommunicatus exierit.</p>
                </div>
                <div>
                    <head>Capitulum 6</head>
                    <p>De clericis armatis.</p>
                    <p>Item prohibemus, ne clerici sine licencia nostra uel officialis nostri armati incedant uel arma nisi itinerantes extra ciuitatem uel uillam deferant.</p>
                </div>
                <div>
                    <head>Capitulum 7</head>
                    <p>De calceis sacerdotum.</p>
                    <p>Item prohibemus, ne sacerdotes sotulares uel calceos portent pedibus laqueatos.</p>
                </div>
                <div>
                    <head>Capitulum 8</head>
                    <p>De tonsura clericorum.</p>
                    <p>Item precipimus sub pena excommunicacionis clericis quibuscunque nostre ciuitatis et diocesis, ut tonsuram assidue deferant clericalem et uestibus non uirgulatis non partitis sed clericalibus utantur et honestis, ut a laicis discerni possint habitu et tonsura.</p>
                </div>
                <div>
                    <head>Capitulum 9</head>
                    <p>De focariis.</p>
                    <p>Item excommunicamus in hiis scriptis et excommunicatos publice nunciamus, tam auctoritate nostra quam eciam uirtute constitucionis felicis recordacionis domini Petri sancti Georgii ad Uelum Aureum quondam diaconi cardinalis [1], omnes sacerdotes et clericos nostre ciuitatis et diocesis focarias habentes, donec eas a se alias non admissuri amouerint et absolucionis beneficium meruerint optinere.</p>
                </div>
                <div>
                    <head>Capitulum 10</head>
                    <p>De clericis peregrinis.</p>
                    <p>Item inhibemus expresse in hiis scriptis, quod clerici peregrini et incogniti tam nostre ciuitatis et diocesis quam aliene, se presbiteros asserentes, nullatenus in nostra ciuitate et diocesi admittantur ad celebrandum diuina, nisi ostenderint se legitime promotos.</p>
                </div>
                <div>
                    <head>Capitulum 11</head>
                    <p>De oracione dominica et decem preceptis.</p>
                    <p>Item precipimus districte in uirtute sancte obediencie rectoribus ecclesiarum et presbiteris uniuersis, ut eorum parrochianis Pater noster et Credo post Articulos fidei qualibet die dominica necnon decem precepta et septem sacramenta ecclesie semel in mense uel saltem ter uel quater in anno populo intelligibiliter et lingua materna exponant.</p>
                    <p>Decem precepta, prout in Exodo continentur, sunt ista:</p>
                    <p>Non habebis deos alienos.</p>
                    <p>Non assumes nomen Dei tui in uanum.</p>
                    <p>Memento ut diem sabbati sanctifices.</p>
                    <p>Honora patrem tuum et matrem tuam.</p>
                    <p>Non occides.</p>
                    <p>Non mechaberis.</p>
                    <p>Non furtum facies.</p>
                    <p>Non loqueris falsum testimonium contra proximum tuum.</p>
                    <p>Non concupisces rem proximi tui.</p>
                    <p>Diliges proximum tuum sicut te ipsum.</p>
                    <p>De sacramentis uero ecclesiasticis quinque dicuntur necessaria et duo uoluntaria.</p>
                    <p>Sacramenta necessaria sunt ista: baptismus, confirmacio, penitencia, corpus Christi, extrema unccio.</p>
                    <p>Sacramenta uero uoluntaria sunt ista: ordo et matrimonium.</p>
                    <p>Sine autem sacramentis necessariis nemo potest saluari, si ex contemptu obmittantur.</p>
                </div>
                <div>
                    <head>Capitulum 12</head>
                    <p>Quod quisquis habeat decretalem.</p>
                    <p>Item precipimus, quod curati habeant decretalem Decreuimus in rubrica De sentencia excommunicacionis; et est domini Innocencii IIIIti; et legatur populo et exponatur lingua materna, ut sciat populus quo modo euitari debeat excommunicatus; ut hic: Decreuimus, ut iudices seculares per censuram ecclesiasticam ab ecclesiasticis iudicibus canonica monicione premissa repellere excommunicatos et ab agendo et patrocinando et testificando in suis curiis et iudiciis compellantur.</p>
                </div>
                <div>
                    <head>Capitulum 13</head>
                    <p>Ne transferatur ecclesia.</p>
                    <p>Item prohibemus, ne aliqui clerici uel laici ecclesias, destructas per diluuium uel incendium uel alias quoquo modo, ad alia loca transferant sine nostra licencia speciali.</p>
                    <p>Et si facta fuerit translacio huiusmodi, monemus illos, qui huiusmodi translacionem fecerint, sub pena excommunicacionis late sentencie in hiis scriptis, ut infra mensem a tempore noticie nobis et passo iniuriam satisfaciant de premissis.</p>
                </div>
                <div>
                    <head>Capitulum 14</head>
                    <p>Quibus horis expletis missa debeat celebrari.</p>
                    <p>Item prohibemus, ne aliquis presbiter missam celebret, nisi de horis canonicis saltem matutinas et primam expleuerit.</p>
                </div>
                <div>
                    <head>Capitulum 15</head>
                    <p>Quot misse dicentur in die.</p>
                    <p>Item nullus presbiter duas missas in una die audeat celebrare, nisi necessitas in iure permissa permittat.</p>
                    <p>Et tunc in priori missa ablucionem post sanguinem non sumat.</p>
                </div>
                <div>
                    <head>Capitulum 16</head>
                    <p>Ne aliquis presbiter presit duabus ecclesiis.</p>
                    <p>Item prohibemus, ne aliquis presbiter duabus ecclesiis sine nostra seu officialis nostri licencia deseruiat, nisi una ab altera dependeat uel unam intitulatam et aliam a nobis seu officiali nostro habeat commendatam.</p>
                </div>
                <div>
                    <head>Capitulum 17</head>
                    <p>Ne ornamenta ecclesie pignori tradantur.</p>
                    <p>Item prohibemus, ne sacerdotes uel ecclesiarum rectores uel prouisores seu procuratores earundem calices sacra uasa, libros et ornamenta ecclesie pignori exponant, nisi euidens ecclesie necessitas hoc requirat; et tunc hoc fiat de consensu illorum, quorum interest.</p>
                    <p>Alioquin inpignorantes et recipientes sint ipso facto excommunicati.</p>
                </div>
                <div>
                    <head>Capitulum 18</head>
                    <p>De ammonicione infirmorum.</p>
                    <p>Item precipimus, ut presbiteri parrochiales sepius populum suum habeant ammonitum, ut, si aliquis infirmetur, cicius pro sacerdote mittat, ut confiteatur et ecclesiastica sacramenta recipiat, que sine exaccione pecunie eis precipimus exhiberi.</p>
                </div>
                <div>
                    <head>Capitulum 19</head>
                    <p>De tonsura custodis.</p>
                    <p>Item statuimus, ut custodes ecclesiarum de cetero portent tonsuram clericalem.</p>
                </div>
                <div>
                    <head>Capitulum 20</head>
                    <p>De bigamis custodibus.</p>
                    <p>Item statuimus, ne bigami de cetero recipiant custodias seu ab aliquibus recipiantur ad easdem, nisi sint adeo tenues et exiles, quod clerici ex eis non possent sustentari; et hoc nostri officialis arbitrio relinquatur.</p>
                </div>
                <div>
                    <head>Capitulum 21</head>
                    <p>De crismate et oleo sacro.</p>
                    <p>Item precipimus districte, ne quis crisma uel oleum sacrum ab aliquo alio episcopo quam a nobis sumat uel requirat.</p>
                </div>
                <div>
                    <head>Capitulum 22</head>
                    <p>De custodia eorum.</p>
                    <p>Item precipimus, quod crisma et oleum sacrum sub diligenti clausura, cuius claues presbiter habeat, reseruetur.</p>
                </div>
                <div>
                    <head>Capitulum 23</head>
                    <p>De sacrilegiis sacramentorum.</p>
                    <p>Item in hiis scriptis excommunicamus omnes illos uel illas, qui uel que de sacramento altaris uel de ipso altari uel in altari uel de crismate aut de aliquo alio sacramento seu sacramentis sortilegia faciant uel fieri procurent quoquo modo.</p>
                </div>
                <div>
                    <head>Capitulum 24</head>
                    <p>De captiuacione clericorum.</p>
                    <p>Item statuimus, quod si canonicus uel presbiter uel clericus infra ciuitates uel diocesim nostras capiatur --, nisi ille uel illi, qui iurisdiccioni temporali presunt ibidem, infra quindenam a die perpetrati delicti ipsum a uinculis absolui procurent et res ablatas sibi restitui ac eciam contumeliam sibi irrogatam ecclesie et sibi emendari, -- ex tunc in antea parrochia, in qua idem captus fuerit, ecclesiastico subiaceat interdicto.</p>
                    <p>Eciam si extra illam in aliam transferatur, quam similiter interdicimus, quamdiu in illa detinebitur, una cum illa, in qua captor seu captores morabuntur.</p>
                    <p>Et nichilominus malefactorem seu malefactores huiusmodi, si plures fuerint, cum fautoribus complicibus et receptoribus eorundem, quos similiter in hiis scriptis excommunicamus tam auctoritate canonis quam nostra, tam diu excommunicati publice nuncientur, quousque Deo ecclesie nobis et iniuriam passo condigna prestetur emenda et absolucionis debite beneficium meruerint obtinere.</p>
                    <p>Si uero occidatur, quod absit, nisi ille uel illi, qui iurisdiccioni inibi presunt temporali, infra mensem a die perpetrati delicti computandum Deo nobis et ecclesie de tanto excessu condignam quantum in ipsis fuerit procurauerint prestari emendam, -- adicimus, quod ex tunc illud territorium ciuitas officium uel opidum, in quo delictum tale fuerit perpetratum, eciam si in eo plures sint ecclesie, ecclesiastico subiaceant interdicto; et nichilominus cum fautoribus complicibus et receptoribus eorundem, quos similiter in hiis scriptis excommunicamus tam auctoritate canonis quam nostra, tam diu excommunicati publice nuncientur, quousque Deo et nobis ac passo iniuriam condigna prestetur emenda et absolucionis debite meruerint beneficium optinere.</p>
                </div>
                <div>
                    <head>Capitulum 25</head>
                    <p>De perturbatoribus ecclesiastice iurisdiccionis.</p>
                    <p>Item omnes et singulos impedientes nostram iurisdiccionem ecclesiasticam seu perturbantes qualitercunque siue litteras nostras rumpendo seu rapiendo aut nuncios seu portitores earundem ledendo capiendo detinendo seu dampna iniurias et molestias inferendo, complices ac fautores eorum, quos eciam in hiis scriptis excommunicamus et excommunicatos a canone declaramus.</p>
                    <p>Statuentes, quod --, nisi ille uel illi, qui iurisdiccioni inibi presunt temporali, ubi predicta delicta uel eorum aliqua fuerint perpetrata, malefactores seu perpetratores huiusmodi infra quindenam, a die perpetrati delicti computandam, nobis presentauerint uel de iniuria uel uiolencia illata nobis et passo iniuriam emendam prestari condignam procurauerint, -- ex tunc cessetur a diuinis in parrochia, in qua tale impedimentum perturbacio uiolencia seu molestia perpetrata fuerit, et eciam ubi dictos malefactorem seu malefactores morari contigerit, quousque Deo nobis et passo iniuriam condigna prestetur emenda et absolucionis debite meruerint beneficium optinere.</p>
                </div>
                <div>
                    <head>Capitulum 26</head>
                    <p>De raptoribus bonorum ecclesie.</p>
                    <p>Item excommunicamus omnes et singulos in hiis scriptis spoliatores raptores seu predones ecclesiarum et ecclesiasticorum bonorum.</p>
                    <p>Ne autem quis cum discrimine alieno in incerto uagetur, uolumus et mandamus, ut, si collegium uel aliqua persona ecclesiastica singularis se predatam uel spoliatam a quoquam asseruerit, illud summarie coram nobis seu officiali nostro proprio si sit singularis persona et si collegium per duos de eorum confratribus corporaliter prestito iuramento affirmet, spoliatores predones aut raptores huiusmodi specificans et res ablatas exprimens et ualorem.</p>
                    <p>Quo facto si ad monicionem nostram seu officialis nostri raptor seu spoliator bona huiusmodi ablata non restituerit et nobis ac passo uel passis iniuriam condignam emendam non prestiterit, ex tunc excommunicatus auctoritate nostra publice nuncietur et ad interdicti sentenciam et ad alias penas canonicas, si excommunicati proteruitas meruerit, procedatur.</p>
                    <p>Nisi idem, qui huiusmodi forefactum commisisse asseritur, infra terminum monicionis premisse coram nobis seu officiali nostro comparuerit suam innocenciam propositurus et causam racionabilem, quare ad id minime teneatur, ostensurus.</p>
                    <p>Quam si legitime ostenderit et ille, qui se spoliatum asseruit, inuentus fuerit iniustam querelam detulisse, in expensis legitimis ac omni interesse aduersario condempnetur; alias puniendus prout iuris rigor et equitatis racio suaserit iudicanti.</p>
                </div>
                <div>
                    <head>Capitulum 27</head>
                    <p>De illis qui clericos bonis ecclesie impediunt.</p>
                    <p>Item prohibemus tam clericis quam laicis, cuiuscunque condicionis aut status existant, sub pena excommunicacionis late sentencie in hiis scriptis, ne quis eorum impediat publice uel occulte, minis aut precibus, per se uel per alium aut alios, quominus bona predia aut decime ecclesiarum uendicione locacione in emphiteosim donacione uel aliis modis per procuratorem seu per procuratores ecclesiarum utilius disponantur.</p>
                    <p>Quam excommunicacionis sentenciam, si qui contrarium faciendo incurrerint precipimus in ipsos innouari et eos excommunicatos publice nunciari, donec ecclesie, contra quam predicto modo deliquerint, dictum excessum emendauerint uel nisi infra mensem coram nobis uel officiali nostro contra premissa racionem ostenderint efficacem.</p>
                </div>
                <div>
                    <head>Capitulum 28</head>
                    <p>De personali residencia in beneficiis.</p>
                    <p>Item statuimus et monemus quoscunque presbiteros et clericos in nostra ciuitate et diocesi beneficiatos aut beneficiandos, ut infra duorum mensium spacium, postquam primum in pacifica possessione suorum beneficiorum et in percepcione fructuum eorundem fuerint, si eorum beneficia personalem residendam exigant, secundum ipsorum beneficiorum exigendam eadem cum effectu deseruiant et personaliter resideant in eisdem.</p>
                    <p>Alioquin eos et eorum quemlibet ex nunc prout ex tunc in hiis scriptis excommunicamus et excommunicatos uolumus publice nunciari, nisi infra predictum terminum dispensacionem super huiusmodi residendam aut causam, quominus residere teneantur, ostendant et super hoc a nobis seu officiali nostro litteras testimoniales meruerint obtinere.</p>
                </div>
                <div>
                    <head>Capitulum 29</head>
                    <p>Ne archidiaconi uel prelati se intromittant de iurisdiccione episcopi.</p>
                    <p>Item precipiendo inhibemus omnibus et singulis archidiaconis prepositis ac quibuscunque aliis prelatis nostre ciuitatis et diocesis et eorum officialibus et decanis sub pena suspensionis ab officio et excommunicacionis, quam in eos et in eorum quemlibet ferimus in hiis scriptis, si contra presentem inhibicionem uenerint quoquo modo, quatenus nullus eorum se intromittat de causis seu casibus ad nostram iurisdiccionem seu cognicionem spectantibus nec per se seu alium uel alios cognoscat iudicialiter de eisdem absque nostra licencia speciali.</p>
                    <p>Quod si fecerint, dictas suspensionis et excommunicacionis sentencias ipso facto incurrant et processus eorum nullius penitus sint momenti.</p>
                </div>
                <div>
                    <head>Capitulum 30</head>
                    <p>De decanis ruralibus.</p>
                    <p>Item prohibemus sub pena excommunicacionis predicta, ne quis decanus ruralis de causis matrimonialibus seu heresis aliqualiter se intromittat.</p>
                </div>
                <div>
                    <head>Capitulum 31</head>
                    <p>Quibus temporibus prohibentur nupcie celebrari.</p>
                    <p>Item prohibemus sub pena excommunicacionis, ne aliquis nupcias celebret temporibus prohibitis uidelicet a prima die dominica Aduentus Domini usque ad octauas Epiphanie Domini, et a Septuagesima usque ad octauas Pasche, et a dominica ante Ascensionem Domini usque ad dominicam Trinitatis omnibus inclusiue, nisi ab officiali nostro licenciam meruerint obtinere contrahendi.</p>
                </div>
                <div>
                    <head>Capitulum 32</head>
                    <p>De contrahentibus clamdestina matrimonia.</p>
                    <p>Item omnes clamdestina matrimonia contrahentes excommunicamus.</p>
                </div>
                <div>
                    <head>Capitulum 33</head>
                    <p>Item de illis qui intersunt clamdestinis matrimoniis.</p>
                    <p>Item, ne aliquis clamdestinis matrimoniis intersit, sub pena excommunicacionis inhibemus.</p>
                    <p>Clamdestina autem matrimonia appellamus, que sine denunciacione solempni seu bannis competentibus in parrochiis contrahere uolencium per presbiteros eorum publice non premissis contrahuntur.</p>
                </div>
                <div>
                    <head>Capitulum 34</head>
                    <p>Ne laici se intromittant de decimis noualium [2].</p>
                    <p>Item prohibemus sub pena excommunicacionis late sentencie in hiis scriptis, ne laici se intromittant de decimis noualium; sed ad illos pertineant, ad quos de iure aut consuetudine pertinere dinoscuntur.</p>
                </div>
                <div>
                    <head>Capitulum 35</head>
                    <p>De inhibicione capellanorum in copulacione.</p>
                    <p>Item precipimus expresse et prohibemus, quod nullus capellanus sine licencia rectoris seu rectorum ecclesiarum, cui uel quibus contrahere uolentes subsunt, ipsos matrimonialiter copulare presumat.</p>
                </div>
                <div>
                    <head>Capitulum 36</head>
                    <p>Ne excommunicati in cimiterio sepeliantur.</p>
                    <p>Item prohibemus sub pena excommunicacionis late sentencie in hiis scriptis, ne quis aliquem excommunicatum in ecclesia seu cimiterio eiusdem audeat sepelire seu cadauer excommunicati in ecclesia seu cimiterio ponere super terram.</p>
                </div>
                <div>
                    <head>Capitulum 37</head>
                    <p>De cimiterio interdicto.</p>
                    <p>Item prohibemus sub pena excommunicacionis, ne aliquis in cimiterio interdicto uel uiolato a quoquam sepeliatur.</p>
                </div>
                <div>
                    <head>Capitulum 38</head>
                    <p>Ne placita secularia fiant ecclesiis.</p>
                    <p>Item prohibemus, ne in ecclesiis porticu uel cimiteriis earundem secularia placita teneantur.</p>
                </div>
                <div>
                    <head>Capitulum 39</head>
                    <p>De hiis qui seipsos occidunt.</p>
                    <p>Item prohibemus sub pena excommunicacionis, ne aliqui, qui mortem sibi consciuerunt seipsos laqueo suspendendo aut qui suspensi decollati aut suffocati aut rotati uel alias propter suum scelus interfecti sunt, in ecclesiis seu cimiteriis sepeliantur, nisi de nostra seu officialis nostri licencia speciali.</p>
                </div>
                <div>
                    <head>Capitulum 40</head>
                    <p>De facientibus conspiracionem in aliquod delictum.</p>
                    <p>Item excommunicamus in hiis scriptis et excommunicatos denunciari uolumus omnes et singulos, qui in homicidium furtum rapinam incendium ueneficium seu quodcunque aliud scelus enorme committendum conspirauerint quoquo modo, quorum eciam absolucionem nobis seu illis, quibus eam specialiter duxerimus committendam, presentibus reseruamus.</p>
                    <p>Preterea pacciones promissiones obligaciones, in huiusmodi conspiracionibus ab ipsis conspiratoribus interpositas, eciam si iuramento uel qualibet alia firmitate uallate fuerint, cum contra iusticiam et proximi caritatem sint interposite, decernimus non tenere et huiusmodi iuramentis tamquam illicitis neminem obligari.</p>
                </div>
                <div>
                    <head>Capitulum 41</head>
                    <p>De intimacione beneficiorum uacancium.</p>
                    <p>Item precipimus in uirtute sancte obediencie omnibus prouisoribus seu officialibus nostris foraneis et decanis christianitatis nostre diocesis sub pena excommunicacionis et suspensionis ab officio, quam in eos et singulos eorum ferimus in hiis scriptis, nisi fecerint quod mandamus, quatenus nomina beneficiorum seu officiorum quorumcunque, que uacant uel a festo Omnium Sanctorum proxime preterito uacauerint aut infra triennium per nostram diocesim Traiectensem uacare contigerit, necnon eciam nomina beneficiorum ecclesiasticorum, que tanto tempore in nostra diocesi uacauerint, quod eorum collacio ad nos seu sedem apostolicam secundum Lateranensis statuta consilii est deuoluta, -- nobis seu officiali nostro infra unius mensis spacium a tempore sciencie eorum personaliter aut per eorum patentes litteras studeant intimare.</p>
                </div>
                <div>
                    <head>Capitulum 42</head>
                    <p>Item de innouacione date annorum Domini.</p>
                    <p>Item statuendo precipimus, ut de cetero in perpetuum per nostram ciuitatem et diocesim data annorum Domini ipsa die Natiuitatis eiusdem secundum morem Romane ac statutum nostre metropolitane ecclesiarum immutetur scribendo anno natiuitatis Domini MoCCCo decimo.</p>
                </div>
                <div>
                    <head>Capitulum 43</head>
                    <p>De questoribus elemosinarum.</p>
                    <p>Item precipimus et mandamus sub pena excommunicacionis, ut nullus sacerdos uel clericus questores elemosinarum ad peticiones suas faciendas in ecclesiis seu cimiteriis ecclesiarum deinceps admittat, nisi nostras uel officialis nostri litteras super eisdem questoribus admittendis habuerint testimoniales.</p>
                </div>
                <div>
                    <head>Capitulum 44</head>
                    <p>De capellaniarum confirmacione.</p>
                    <p>Item precipimus et mandamus sub pena excommunicacionis predicta, ut de cetero nullus sacerdos in capellania aliqua tamquam capellanus diuina audeat celebrare, nisi ipsa capellania confirmata et ipse capellanus in eadem a nobis seu officiali nostro, cui specialiter commiserimus, canonice fuerit institutus.</p>
                </div>
                <div>
                    <head>Capitulum 45</head>
                    <p>De heresi inquirenda.</p>
                    <p>Item cum inter cetera crimina crimen heresis detestabilius et fidei christiane magis obnoxium reputetur, precipimus et mandamus omnibus prouisoribus et decanis christianitatum, ut diligenter per se aut per alios ecclesiarum rectores super huiusmodi crimine inquirant.</p>
                    <p>Et si quem uel quos super huiusmodi crimine diffamatum seu diffamatos inuenerint, nobis seu officiali nostro quantocius poterint non differant intimare nomina et conuersacionem eorum plenius describendo.</p>
                </div>
                <div>
                    <head>Capitulum 46</head>
                    <p>Item precipimus et mandamus sub pena excommunicacionis, ne seculares aduenas fingentes se fuisse Iudeos uel grauatos aliquo morbo uel uouisse perregrinacionem et ad petendum eleemosinas in uestris ecclesiis admittatis sine nostris litteris aut licencia speciali.</p>
                </div>
                <div>
                    <head>Capitulum 47</head>
                    <p>Item precipimus et mandamus sub pena, excommunicacionis et triginta florenorum renensium nobis ad usus pauperum Christi, si ipsa pena pecuniaria commissa fuerit, applicandam, ne de solemnizacione matrimoniorum clandestine contractorum aut proclamacionum abbreuacionem et ceteris casibus nostre ordinarie potestati reseruatis absque licencia nostra speciali uos intromittatis.</p>
                    <p>Et matrimonia clandestina contracta inter personas diuersarum ecclesiarum non solemnizetis [3], nisi de proclamacionibus in ambabus eorum ecclesiis factis nullo canonico impedimento interueniente [4] edoceant euidenter.</p>
                </div>
                <div>
                    <head>Capitulum 48</head>
                    <p>Item inhibemus sub eadem pena, ne clandestine contrahentes, licet per nos fuerint correcti, ad diuina admittatis, nisi prius uobis fuerint confessi et a uobis absoluti et pro modo culpe penitenciam receperint salutarem.</p>
                    <p>Et huiusmodi matrimonia non solemnizetis nisi tempore diuinorum, sub pena suspensionis quam ferimus in his scriptis, nisi obtenta a nobis desuper licencia speciali in scriptis.</p>
                </div>
                <div>
                    <head>Capitulum 49</head>
                    <p>Item inhibemus uobis ecclesiarum rectoribus, ne bigamos ad deseruiendum custodiis uestris admittatis absque nostra licencia speciali per litteras de data presentis anni a nobis super hoc obtentas.</p>
                </div>
                <div>
                    <head>Capitulum 50</head>
                    <p>Item inhibemus omnibus curatis uicecuratis seu locatenentibus eorundem in uirtute sancte obedientie et sub excommunicacione, ne quis post diem Coene Domini quouis modo nisi in casu necessitatis sine nostra licencia speciali utatur ueteris [5] chrismatis et olei sacramento, imo ad triduum post diem Cene sub eadem pena precipimus eiusmodi uetus chrisma et oleum igne consumi, et ex tunc sub simili pena nouum chrisma et oleum recipiant more consueto a decano nostro.</p>
                </div>
                <div>
                    <head>Capitulum 51</head>
                    <p>Item precipimus et mandamus procuratoribus et custodibus ecclesiarum sub pena excommunicacionis et duorum florenorum renensium ad usum nostrum, si pena pecuniaria commissa fuerit, applicanda, ut candelam seu lampadem ardentem ante uenerabile sacramentum eucharistie die noctuque teneant atque seruant.</p>
                    <p>De obseruanda huiiusmodi [6] statutorum.</p>
                    <p>Hec statuta et precepta precipimus inuiolabiliter obseruari et a quolibet prouisore et decano ante eorum ab hinc recessum et a quolibet presbitero parrochialis ecclesie infra mensem recipi et haberi, et sub pena excommunicacionis late sentencie in hiis scriptis predicta statuta per singulos presbiteros et sacerdotes in anno ter uel quater publicari et exponi populo diligenter.</p>
                </div>
                <div>
                    <head>Explicit</head>
                    <p>Datum anno Domini MoCCCo decimo, feria tercia post Misericordias Domini.</p>
                </div>
                <div>
                    <head>Footnotes</head>
                    <p>[1] Ed. hiphenated.</p>
                    <p>[2] Title originalli in parentheses.</p>
                    <p>[3] Ed. sole[m]nizetis.</p>
                    <p>[4] Ed. interu[e]niente.</p>
                    <p>[5] Ed. ueteri(s).</p>
                    <p>[6] Deleted: (sic).</p>
                </div>
            </div>
        </body>
    </text>
</root>
