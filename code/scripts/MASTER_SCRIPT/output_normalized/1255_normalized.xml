<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Rouen</title>
                <recordID>1255</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1231</origDate>
                <dateNotes/>
                <origPlace>Rouen</origPlace>
                <diocese>Rouen</diocese>
                <province>Rouen</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1255</p>
                <p>Year: 1231</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: or early 1232</p>
                <p>Place: Rouen</p>
                <p>Diocese: Rouen</p>
                <p>Province: Rouen</p>
                <p>CountryModern: France</p>
                <p>Latitude: 49.443889</p>
                <p>Longitude: 1.103333</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Maurice</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Bessin, Concilia, I, pp134-38</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: 49 canons</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p/>
                    <p>Statuimus ut Prior non conuentualis ultra summam sexaginta solid. ab aliquo sine licencia Abbatis sui, uel Episcopi, si remotus fuerit Abbas, mutuo pecuniam non accipiat: quod si forte fecerit, abiiciatur a prioratu, nec denuo prioratum ualeat adipisci, quousque per Prouinciale Concilium fuerit restitutus.</p>
                    <p>Nisi forte prioratus ita abundet in reditibus quod Priori ultra dictam summam accipere mutuo sit necesse; et tunc ultra summam centum solid.</p>
                    <p>accipere non presumat.</p>
                    <p>Eidem pene subiaceat Prior, qui quantamcumque summam pecunie mutuo receperit a Iudeis.</p>
                    <p>Abbas autem, qui sine licencia Episcopi sui pecuniam a Iudeo receperit mutuo, suspendatur, nec nisi per Prouinciale Concilium relaxetur.</p>
                </div>
                <div>
                    <head>Capitulum 2</head>
                    <p>Statuimus eciam ut Abbates, et Priores, et obedienciarii de singulis prouentibus, et redditibus, et expensis singulis annis diligenter computent in Capitulo quater in anno ad minus, et status tam abbaciarum quam prioratuum a claustralibus cognoscatur, et compota redigantur in scriptis, ita quod Conuentus penes se retineat unum scriptum, et Abbas aliud.</p>
                </div>
                <div>
                    <head>Capitulum 3</head>
                    <p>Nullus Abbas mutuo recipiat pecuniam sine Capituli sui, uel maioris et sanioris partis Capituli licencia, nec ultra summam ab Episcopo suo taxandam secundum Monasterii sui facultates: qui contra fecerit, per Episcopum suum puniatur.</p>
                </div>
                <div>
                    <head>Capitulum 4</head>
                    <p>Propter scandala que ex Monialium conuersacione proueniunt, statuimus de Monialibus nigris, ne aliquod depositum recipiant in domibus suis ab aliquibus personis, maxime arcas clericorum, uel aliorum laicorum causa custodie, apud se minime deponi permittant.</p>
                    <p>Pueri, uel puelle, qui ibi solent nutriri et instrui, penitus repellantur.</p>
                    <p>Omnes communiter comedant in Refectorio, et in Dormitorio dormiant solitarie.</p>
                    <p>Camere Monialium omnes destruantur, nisi aliqua per inspeccionem Episcopi integra retineatur ad infirmariam faciendam, uel alia de causa, que Episcopo esse necessaria uideatur.</p>
                    <p>Item Moniales nullatenus exire permittantur, uel extra pernoctare, nisi forte ex magna causa, et raro, et Abbatissis iniungatur ne aliter egredi permittant Moniales.</p>
                    <p>Et si aliquando Abbatissa ex iusta causa alicui permittat, eidem iniungatur quod sine mora reuertatur, et det ei sociam, non ad uoluntatem suam, sed quo uiderit expedire.</p>
                    <p>Ostia suspecta et superflua obstrantur.</p>
                    <p>Circa hoc autem Episcopi adhibeant diligenciam et curam per se et per ministros suos, et uitas et conuersaciones earum taliter restringant, quod per eorum diligenciam scandala, que de earum uita in presenti proueniunt sopiantur.</p>
                </div>
                <div>
                    <head>Capitulum 5</head>
                    <p>Statuimus ut omnes Iudices, tam ordinarii, quam ab Ordinario delegati, temperent se et refrenent a generalibus excommunicacionibus, nec in generali participiantes excommunicent, ubi communicauerunt in crimine delinquenti.</p>
                </div>
                <div>
                    <head>Capitulum 6</head>
                    <p>Statuimus in locis siue prioratibus ubi congregacio conuentualis solet esse, si facultates ecclesie suppetant, illius conuentus restauretur ibidem.</p>
                </div>
                <div>
                    <head>Capitulum 7</head>
                    <p>Monemus abbates et priores conuentuales quod tot factores in abbatiis et prioribus suis instituant, si ad hoc facultates eorum sufficiant, quot ibi solent deseruire; ne pensionem, nec censum ab eis exigant, quam non solent exigere ab antiquo, si forte alicui ex iusta causa a suo Episcopo permittatur.</p>
                </div>
                <div>
                    <head>Capitulum 8</head>
                    <p>Statuimus quod clerici ribaudi, maxime qui dicuntur de familia Golie, per Episcopos, Archidiaconos, Officiales et Decanos Christianitatis tonderi precipiantur, uel eciam radi, ita quod eis tonsura non remaneat clericalis; ita tamen quod sine scandalo et periculo ista fiant.</p>
                </div>
                <div>
                    <head>Capitulum 9</head>
                    <p>Statuimus ut ille ad quem unius uel plurimum Iudicum mandatum dirigitur, siue de citacione facienda, siue de aliquo alio faciendo, non faciat quod mandant, nisi ipso mandato contineantur expresse, et designentur nomina Iudicum, locorum, diocesis, et personarum, uel cuius auctoritate procedit authenticum, et nisi exhibeatur authenticum trascriptum sub sigillis authenticis et notis, et ne citatores iudicibus contra predictam formam mandatum eorum exequi compellantur, alioquin ad Sedem Apostolicam appellent.</p>
                </div>
                <div>
                    <head>Capitulum 10</head>
                    <p>Prohibemus ne aliquis clericus ab aliquo quam suo Episcopo se faciat ordinari, nisi super hoc Diocesani sui litteras habuerit speciales, uel licenciam.</p>
                </div>
                <div>
                    <head>Capitulum 11</head>
                    <p>Precipimus ut concubine presbyterorum, que super hoc de cetero fuerint confesse, uel conuicte, uel diffamate, uel super hoc non poterunt se purgare, publice in ecclesia die Dominico, uel alio solemni die, coram populo tondeantur, alias penitenciam competentem pro peccato huiusmodi suscepture; et si que fuerint inuente rebelles, per excommunicacionis sentenciam ad hoc, si necesse fuerit, compellantur.</p>
                </div>
                <div>
                    <head>Capitulum 12</head>
                    <p>Nullus audeat missam bis in die celebrare, aut cum duplici introitu, nisi in magna necessitate, scilicet pro humano  [1] corpore, in die Dominico, uel alio solemni, in die Natalis Domini, in die Pasche, et hoc ubi non est nisi unus sacerdos.</p>
                    <p>Celebraturus quoque Missam secundam uinum perfusionis non sumat, sed ministro habenti bonam conscenciam conferat.</p>
                </div>
                <div>
                    <head>Capitulum 13</head>
                    <p>Prohibemus ne aliquis Archidiaconus, seu Decanus ruralis, siue monachus, uel quicumque alius, cognoscat de causis matrimonialibus, nisi super hoc priuilegium apostolice sedis habeat, uel ab antiquo sic fuerit consuetum: sed cum in eorum auditorio talis questio deuenerit, eam Episcopo loci, uel eius Officiali, sine more dispendio studeant nunciare, partes ad ipsorum examen competenti termino remittentes.</p>
                </div>
                <div>
                    <head>Capitulum 14</head>
                    <p>Prohibeant sacerdotes sub pena excommunicacionis choreas duci in cimiterio, uel in ecclesiis: moneant eciam ne alibi fiant.</p>
                </div>
                <div>
                    <head>Capitulum 15</head>
                    <p>Prohibeant similiter ne uigilie fiant in ecclesiis, nisi in festo illius ecclesie Sancti.</p>
                </div>
                <div>
                    <head>Capitulum 16</head>
                    <p>Nullus laicus de nouo in cimiterio edificare permittatur, nec domus aliqua si destructa fuerit, per annum et diem durante ruina, reedificetur ibidem: nec simus, uel immunditie alique in cimiterio adunentur.</p>
                </div>
                <div>
                    <head>Capitulum 17</head>
                    <p>Clerici beneficiati, seu in sacris Ordinibus constituti, non sint aduocati pro precio, seu in fraude pretii in curia laicali, nec loco laicorum curiam tenant, nec balliis illorum, seu aliorum illicitis preficiantur.</p>
                </div>
                <div>
                    <head>Capitulum 18</head>
                    <p>Nullus non sacerdos curam animarum habens, Ecclesiam ad firmam recipiat; nec eciam sacerdos curam animarum habens, nisi habeat perpetuum uicarium: in quo casu non recipiat nisi de Episcopi sui licencia speciali.</p>
                </div>
                <div>
                    <head>Capitulum 19</head>
                    <p>Statuimus quod condonati cuiuslibet domus religiose aliquod signum in eminenti portent, ad arbitrium Episcopi; et religioni congrua indumenta: ut per hoc distinguantur ab aliis, et sicut religiosi ab Ecclesia defendantur; et ad hoc faciendum per suos presbyteros compellantur.</p>
                </div>
                <div>
                    <head>Capitulum 20</head>
                    <p>Districte precipitur ne Sacerdotes magnos cultellos cum cuspide, enses, gladios, uel lanceas portent; nec clerici Sacerdotum, uel alii in sacris Ordinibus constituti, nisi iusta causa timoris.</p>
                </div>
                <div>
                    <head>Capitulum 21</head>
                    <p>Precipimus ne laici testamenta sua ordinent per manum laicalem, et ipsis prohibeant frequenter sacerdotes ne testamenta sua faciant, nisi in necessitate, sine presencia Sacerdotis, maxime cum in Normania talis consuetudo existat.</p>
                </div>
                <div>
                    <head>Capitulum 22</head>
                    <p>Iurabunt Officiales, et qui demandatam ab Episcopis, uel Officialibus iurisdiccionem suscipiunt quod munus et donum non recipiant, nisi exenia tam modica propter que presumi non debeat quod Iudicum animus a tramite iustitie debeat deuiare: nec exenia huiusmodi frequenter recipiant ab eodem.</p>
                </div>
                <div>
                    <head>Capitulum 23</head>
                    <p>Inhibemus ne monachi, uel alie persone ecclesiastice in causis que tantum consueuerunt tractari in foro Ecclesie, deponant querimoniam coram Iudice seculari, nisi ab Episcopo suo super hoc licenciam habuerint specialem.</p>
                </div>
                <div>
                    <head>Capitulum 24</head>
                    <p>Statuimus ut decanatus ab Episcopis, uel Archidiaconis non uendantur, seu ad firmam tradantur, sed gratis de cetero concedantur; ita quod de emendis superioribus iurati fideliter respondebunt, deductis propriis expensis, quas ipsi Decani necessario facient propter officium decanatus.</p>
                </div>
                <div>
                    <head>Capitulum 25</head>
                    <p>Firmiter inhibemus quod si partes litigantes coram Episcopis, seu Archidiaconis, uel Decanis ruralibus, trasigant uel componant, neutra pars pretextu alicuius consuetudinis emendam Iudicum propter hoc persoluere minime teneatur.</p>
                </div>
                <div>
                    <head>Capitulum 26</head>
                    <p>Item precipimus quod cause ecclesiastice coram Decanis ruralibus, et coram quocumque Iudice ecclesastico secundum iura ecclesiastica tracentur, et non per modum curie secularis.</p>
                </div>
                <div>
                    <head>Capitulum 27</head>
                    <p>Qui cruce signati sunt, ultra annum et diem ab Ecclesia nullatenus defendantur, nisi pro speciali mandato sedis Apostolice uel Legati passagium interdicatur uel in diem prorogetur, uel ex alia iusta causa et euidenti eos oporteat remanere: hoc idem et de cruce signandis statuimus obseruandum.</p>
                </div>
                <div>
                    <head>Capitulum 28</head>
                    <p>Uolumus et precipimus quod Iudices seculares qui clericos in aliquo facinore deprehensos carceri emancipatos, si ab ecclesiastico Iudice requisiti eos reddere contradicant, extunc excommunicati a summo Iudice promulgentur; ne in ipsis capiendis amplius uiolencia capientium extendatur quam defensio uel rebellio exegerit clericorum: et cum captos eos tenuerint, ecclesiastico Iudici, scilicet Episcopo, uel Officiali, seu Archidiacono, uel Decano loci sine more dispensio denunciare procurent.</p>
                </div>
                <div>
                    <head>Capitulum 29</head>
                    <p>Precipimus ut clerici qui habent perpetuos uicarios in ecclesiis suis, si sint docibiles, studeant principaliter in Theologia, nisi iusta et racionabili causa Episcopus suus cum eis aliter duxerit dispensandum; et nisi sint in sacris Ordinibus constituti, ad sacros Ordines promoueantur.</p>
                    <p>Illi autem de quibus merito presumendum sit quod in studio proficere non debeant, ordinentur, et in suis ecclesiis deseruiant in ordine Sacerdotali, si de eorum et uicariorum extiterit uoluntate, uel alibi in eodem ordine Domino studeant deseruire.</p>
                </div>
                <div>
                    <head>Capitulum 30</head>
                    <p>Statuimus quod Uicario perpetuo cedente uel decedente, Uicario accrescat personatui, et extunc Persona illius ecclesie non per Uicarium, sed per seipsum illi ecclesie deseruiat in ordine quem ipsius ecclesaie cura requirit.</p>
                </div>
                <div>
                    <head>Capitulum 31</head>
                    <p>Statuimus eciam quod quando ecclesia uacauerit, si talis sit ecclesia quod officiari possit per unum Sacerdotem et clericum, ille qui tempore uacacionis deseruiet illi ecclesie, habeat quindecim libras Turon., ad minus per annum.</p>
                    <p>Si uero talis si quod duorum indigeat officio sacerdotum, uiginti duas libras Turon. et dimidiam habeant per annum de prouentibus eiusdem ecclesie.</p>
                </div>
                <div>
                    <head>Capitulum 32</head>
                    <p>Statuimus eciam quod illud diem in ecclesiis non uacantibus obseruetur, cum forte Persone earumdem absentes fuerint de Episcoporum suorum licencia speciali.</p>
                    <p>Hoc idem intelligimus de omnibus ecclesiis ubi Uicarius fuerit institutus.</p>
                </div>
                <div>
                    <head>Capitulum 33</head>
                    <p>Precipimus quod Persone ecclesiarum parrochialium qui habent redditus abundantes, domos in solo ecclesiastico edificare studeant competentes; Uicarii uero perpetui, quibus ad hoc omnino non suppetunt facultates, pro posse suo ad hoc laborent ut a Personis suis iuuentur secundum porcionem quam in eisdem percipiunt annuatim: si uero terram non habeant ubi Uicarius siue Persona edificare possit commode, Patronus clericus, qui in eadem ecclesia aliquam partem percipiet Decimarum, seu prouentuum aliorum, si ad hoc faciendum terram habeat congruentem, ad edificium construendum dare quantum opus fuerit compellatur.</p>
                </div>
                <div>
                    <head>Capitulum 34</head>
                    <p>Nullus Diaconus Eucharistiam det infirmis, uel confessiones audiat, uel baptiset, nisi cum Sacerdos absens fuerit, ita quod eius aduentus commode expectari non possit, uel idem Presbyter graui infirmitate, uel alio ineuitabili impedimento fuerit impeditus.</p>
                </div>
                <div>
                    <head>Capitulum 35</head>
                    <p>Prohibemus districte ne Presbyteri seu Priores forenses mulieres aliquas habeant in suis domibus residents, nisi matrem, uel aliam que tante sit etatis quod suspicio mala de ea non possit suboriri.</p>
                </div>
                <div>
                    <head>Capitulum 36</head>
                    <p>Prohibemus eciam ne Sacerdotes in generali excommunicent, nisi pro furtis et depositis in eadem parrochia, et tunc trina uocacione [2] premissa.</p>
                </div>
                <div>
                    <head>Capitulum 37</head>
                    <p>Omnes Monachi qui solitarie uiuunt in aliquibus locis, ad claustrum a suis Abbatibus reuocentur, nisi Prioratus sic abundet quo sufficiat ad duos Monachos sustentandos; et in hoc casu Abbates duos Monachos ibidem ponere compellantur.</p>
                </div>
                <div>
                    <head>Capitulum 38</head>
                    <p>Statutum ab Abbatibus Nigri Ordinis, et in eorum Concilio super esu carnium et ieiuniis promulgatum confirmamus, et precipimus obseruari.</p>
                </div>
                <div>
                    <head>Capitulum 39</head>
                    <p>Monachi uestes non deferant sumptuosas, sed uiles, secundum quod in eorum Regula continetur: et hoc Episcopi precipiant Abbatibus in Diocesi sua constitutis ut Monachos suos ad id faciendum compellant, et ipsi in se studeant obseruare.</p>
                    <p>Episcopi, ut Moniales uiuant sine proprio curam adhibeant diligenter, et ne se possint excusare pretextu alicuius paupertatis.</p>
                </div>
                <div>
                    <head>Capitulum 40</head>
                    <p>Statuimus ne aliquis Monachus det aliquid Abbati suo pro Prioratu habendo, et propter hoc Abbas reciper non presumat.</p>
                </div>
                <div>
                    <head>Capitulum 41</head>
                    <p>Monachos ad institucionem aliquam Prioratum non habentem nec aliquid aliud ad firmam ab Abbate recipere, uel a quolibet alio, prohibemus.</p>
                </div>
                <div>
                    <head>Capitulum 42</head>
                    <p>Nullus Abbas Nigri Ordinis Monachum recipiat Cisterciensis Ordinis, qui professionem fecerit in Ordine memorato.</p>
                </div>
                <div>
                    <head>Capitulum 43</head>
                    <p>Statuimus ut antique pensiones que a Prioratibus Monasteriis soluebantur, quatinus per Abbatem uel Monasterium a quadraginta annis, et infra, fuerint augmentate, uel de nouo imposite, penitus reuocentur: et easdem augmentari de cetero prohibemus.</p>
                </div>
                <div>
                    <head>Capitulum 44</head>
                    <p>Auctoritate huius Prouincialis Concilii prohibemus ne Clerici beneficiati, seu Presbyteri, uel aliqui Religiosi, aliquam exerceant negociacionem; si quis autem contra tale presumpserit, secundum qualitatem delicti puniatur.</p>
                </div>
                <div>
                    <head>Capitulum 45</head>
                    <p>Iurabit autem unusquisque aduocatus se fideliter facturum officium suum, et quod iniustas causas, seu desperatas contra conscienciam suam non sustinebit, nec instrumenta partis sue subtrahet, uel subtrahi faciet, nec excepcionibus falsis, quod sciat, seu per maliciam excogitatis utetur, nec procurabit quod falsitates uel subrepciones, seu falsa instrumenta in causa sua producantur; et quod causam clientuli sui, quantum credet quod faciat ad utilitatem ipsius clientuli, non prorogabit; et quod de eis que in curia facta fuerint, de quibus a Iudicibus requisitus fuerit, ueritatem secundum credulitatem suam non tacebit; et quo si se crediderit cause sue insufficientem, cum Procuratoribus consilium habebit; et quod libellum et acta in causis susceptis fideliter pro posse suo conficient manu propria, uel ea, si scribere nesciuerit, uel noluerit, scribi faciet.</p>
                </div>
                <div>
                    <head>Capitulum 46</head>
                    <p>Nullus Monachus, seu Canonicus Regularis ius patronatus, uel Decimam a laico accipere seu possessionem alicuius ecclesie auctoritate propria intrare presumat; nec Canonicum ibi ponat, ubi esse consueuerit Presbyter secularis, nisi de Diocesani sui licencia speciali.</p>
                </div>
                <div>
                    <head>Capitulum 47</head>
                    <p>Cum continget interdum quasdam excommunicaciones generales ab Abbatibus in suo Monasterio promulgari; sicut euenit aliquando quod Abbas excommunicat omnes illos qui in claustro alios fuerint allocuti, uel qui sine licencia Monasterium exierit, uel consilia fecerit; in quibus Monachi facile transgressores existunt; propter quod eciam frequenter accidit quod multi Monachi in excommunicacionem decidunt, necnon aliquotiens irregularitates incurrant: statuimus ut nullus Abbas de cetero, inconsulto Diocesano suo, tales excommunicaciones generales promulgare presumat.</p>
                </div>
                <div>
                    <head>Capitulum 48</head>
                    <p>Aliqua causa necessaria moti, infra decimum octauum annum aliquem in Monachum recipi prohibemus.</p>
                </div>
                <div>
                    <head>Capitulum 49</head>
                    <p>Precipimus ut, iuxta Statuta Generalis Concilii, Iudei omnes propter qualitatem habitus a Christianis disiungantur, et signa deferre manifesta in pectore compellantur: Christiani uero, siue Christiane eisdem non seruiant; et ad hoc per censuram ecclesiasticam compellantur.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
