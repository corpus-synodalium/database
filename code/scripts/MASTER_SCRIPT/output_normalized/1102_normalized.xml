<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nantes</title>
                <recordID>1102</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1385-10-19</origDate>
                <dateNotes/>
                <origPlace>Nantes</origPlace>
                <diocese>Nantes</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1102</p>
                <p>Year: 1385</p>
                <p>Month: 10</p>
                <p>Day: 19</p>
                <p>Circa: None</p>
                <p>DatingNotes: None</p>
                <p>Place: Nantes</p>
                <p>Diocese: Nantes</p>
                <p>Province: Tours</p>
                <p>CountryModern: France</p>
                <p>Latitude: 47.21806</p>
                <p>Longitude: -1.55278</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, col 968-72</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>IOHANNES Dei et sedis apostolice gracia episcopus Nannetensis, omnibus et singulis decanis, et ecclesiarum rectoribus, et eorum capellanis ac loca tenentibus, nobis subditis, salutem in Domino.</p>
                    <p>Ad honorem Dei omnipotentis, et conseruacionem honorum, iurisdiccionum, consuetudinum, libertatum, et iurium ecclesiasticorum et personarum ecclesiasticarum, uobis et uestrum cuilibet in solidum sub pena excommunicacionis precipimus et mandamus, quatenus omnibus diebus dominicis et festiuis intra missarum solemnia post offertorium, dum populus conuenerit ad diuina audienda, denuncietis et publicetis in ecclesiis parochialibus nobis subditis; et nos tenore presentium litterarum, auctoritate sacrorum canonum et conciliorum, auctoritate apostolica et in prouincia Turonensi per archiepiscopos Turonenses et eorum suffraganeos celebratorum, et prout nobis per ipsa iniungitur, publicamus et denunciamus excommunicatos ipso facto omnes illos, qui litterarum apostolicarum impetratores, uel alios quoscumque ad forum ecclesiasticum recurrentes, seu eorum nuncios, aut litterarum curiarum et iurisdiccionum ecclesiasticarum executores, aut eas deferentes super causis, negotiis, seu questionibus, que ad idem forum ecclesiasticum de iure uel antiqua consuetudine pertinere noscuntur, ne in eodem foro litigent per applegiamenta uel querelas iustitie seu potestati seculari deferendo, aut alias quoquo modo impediunt et compellunt, seu impediri et compelli fecerunt, facient, faciuntue, uel procurarunt, procurabunt ad desistendum, uel in foro seculari de causis et questionibus huiusmodi litigandum per eorumdem iudicum ecclesiasticorum, uel litteras ab ipsis iudicibus seu curiis ecclesiasticis impetrantium, aut in eodem foro ecclesiastico litigantium seu litigare uolentium, aut propinquorum seu nunciorum ipsorum, seu rerum illorum aut ecclesiarum suarum eciam capcionem aut detencionem, uel arrestum modisue aliis quibuscumque, et generaliter omnes quoscumque impedientes quominus querelantes et querelare uolentes libere possint iusticiam obtinere coram iudicibus ecclesiasticis de causis que de iure antiqua consuetudine, ut premissum est, ad cognicionem pertinent eorumdem, ac dantes ad premissa uel aliquod premissorum consilium, auxilium, uel fauorem, nisi tam iudici cuius cognicio fuerit impedita, uel iurisdiccio usurpata, quam eciam parti que turbata fuerit in prosecucione sui iuris de iniuria, damnis et expensis, ac interesse prius integre per eosdem fuerit satisfactum, nullatenus absoluendos.</p>
                </div>
                <div>
                    <head>Capitulum 2</head>
                    <p>Item, denuncietis excommunicatos infringentes, uiolantes, et usurpantes consuetudines antiquas et libertates ecclesiarum et personarum ecclesiasticarum prouincie Turonensis auctoritate conciliorum prouincialium.</p>
                </div>
                <div>
                    <head>Capitulum 3</head>
                    <p>Item, denuncietis excommunicatos auctoritate canonum omnes religiosos Extreme-unccionis, uel Eucharistie sacramentum clericis aut laicis ministrantes, matrimoniaue inter aliquos solemnizantes, non habita super hoc parochialis presbyteri licencia speciali, per sedem dumtaxat apostolicam absoluendos.</p>
                </div>
                <div>
                    <head>Capitulum 4</head>
                    <p>Item, denuncietis excommunicatos auctoritate canonum omnes religiosos, qui preterquam in casibus expressis in iure, uel eisdem per sedem apostolicam concessis, a sentencia canonum, uel eciam a sentencia per statuta prouincialia aut synodalia promulgatis, seu, ut uerba aliquorum recitentur, a pena et culpa quemquam absoluere presumunt et fingunt; cum eorum absolucione solui non ualeant, qui sunt per sedem apostolicam dumtaxat absoluendi, nullo exemcionis uel alio priuilegio religiosorum super hoc suffragante; et omnes illos qui absolucionem a sententiis excommunicacionis, uel quamcumque reuocacionem excommunicacionis, suspensionis, uel interdicti per vim uel metum extorquere presumunt: et denuncietis excommunicacios auctoritate canonum omnes religiosos in sermonibus suis uel alibi proferre aliqua presumentes, ut retrahant audientes a solucione decimarum ecclesiis debitarum.</p>
                    <p>Et denuncietis excommunicatos auctoritate canonum omnes illos qui in cimeteriis ecclesiarum in casibus non concessis a iure, quorumcumque defunctorum corpora interdicti tempore, uel excommunicatos publice, aut nominatim interdictos, seu eciam usurarios manifestos scienter presumunt sepelire.</p>
                    <p>A qua sentencia nullatenus absoluantur, nisi prius ad arbitrium diocesani episcopi eis quibus per premissa fuerit iniuria irrogata satisfecerint competenter, non obstantibus exemcionibus uel priuilegiis quibuscumque, et auctoritate canonum omnes laicos auferentes de ecclesiis oblaciones excommunicamus.</p>
                </div>
                <div>
                    <head>Capitulum 5</head>
                    <p>Item, quia religiosi in sermonibus suis ex precepto sedis apostolice sub obtestacione diuini iudicii, interminacione malediccionis eterne, quoties populo predicabunt in prima, quarta, et ultima dominica quadragesime, et in festis Ascensionis dominice, Pentecostes, Natiuitatis beati Iohannis-Baptiste, Assumcionis et Natiuitatis beatissime Uirginis MARIE matris Dei tenentur informare expresse audientes, si ab ecclesiarum rectoribus, uel uicariis, aut loca tenentibus eorumdem fuerint requisiti, nec non his quorum confessiones audiunt conscienciam facere quod decimas ecclesiis et eorum curatis soluere non omittant, immo ad earum soluciones sint intenti; uobis et uestrum cuilibet sup pena suspensionis et excommunicacionis precipimus et mandamus, quatenus dictos religiosos, ut premittitur, requiratis, quos et nos pro salute animarum gregis nobis commissi super premissis faciendis requirimus et hortamur per presentes sub penis in iure expressis, ne per ipsorum religiosorum indiscretum silentium debentes dictas decimas derelinquant in errorem, dictas decimas Deo et ecclesiis debitas retinendo, et hec et alia iura parochialia occupando in suarum damnacionem animarum.</p>
                </div>
                <div>
                    <head>Capitulum 6</head>
                    <p>Item, denuncietis excommunicatos auctoritate canonum omnes religiosos et clericos cuiuscumque status aut condicionis existentes, qui ad uouendum, iurandum, uel fide interposita seu alias promittendum, aliquos inducunt, ut apud eorum ecclesias sepulturas eligant, uel iam electam ulterius non mutent, a sede apostolica dumtaxat, preterquam in mortis articulo, absoluendos, nullis priuilegiis aut statutis, cuiuscumque tenoris existant, super hoc ualituris.</p>
                </div>
                <div>
                    <head>Capitulum 7</head>
                    <p>Item, singulis diebus dominicis et festiuis denuncietis excommunicatos sorciarios et sorciarias, et ad eos et eas ob hanc causam recurrentes, qui diabolo suadente quotidie multiplicantur in ciuitate et diocesi Nannetensi: quos post multas inhibiciones et moniciones predecessorum nostrorum nouimus excommunicatos, et precipimus publice nunciari.</p>
                </div>
                <div>
                    <head>Capitulum 8</head>
                    <p>Item, precipimus uobis ecclesiarum rectoribus, et capellanis uestris, ac loca tenentibus, prout et a nostris predecessoribus nouimus fuisse preceptum, quod diebus dominicis et festiuis solemnibus magnas missas parochiales in ecclesiis parochialibus infra horam tertie celebretis et compleatis, seu celebrari faciatis, ut post et non ante alii presbyteri qui uoluerint possint celebrare in ipsis ecclesiis et capellis ecclesiarum et parochiarum eorumdem, et parochianos uestros ex parte nostra moneatis; et nos tenore presentium monemus, ut ipsi parochiani, uel saltem sufficientor persona de qualibet domo compareant personaliter in ecclesiis suis parochialibus et baptismalibus diebus dominicis et festiuis solemnibus, non solum missarum solemnia, sed eciam precepta dominica et synodalia, et matrimonium pacta, et denunciaciones ieiuniorum et festorum cum clero et populo celebrandorum, uigilias sanctorum cum ieiuniis faciendis, et nomina excommunicatorum ut recitentur, et ad gremium ecclesie citius redire cogantur, et alia salutaria audituri: pro quorum defectibus enormia multa eueniunt circa matrimonia, ieiunia, et alia supradicta in preiudicium ecclesie et canonicarum sanccionum, ac commune periculum animarum.</p>
                    <p>Et ne similia contingant in futurum, et ne parochiani ad comparendum in dictis missis et denunciacionibus ulterius impediantur, inhibemus sub pena excommunicacionis, ne ante magnas missas predictas in dictis parochialibus ecclesiis celebratas, dictis diebus dominicis aliquis presbyter in capellis uel ecclesiis uestrarum parochiarum missas aliquas celebrare presumat: propter quarum celebraciones retroactis temporibus parochiani ad suas ecclesias dictis diebus pro missis et preceptis predictis audiendis accedere non curabant; sed ad tabernas, crapulas, et comessaciones, et alia illicita, et de iure prohibita properabant, et presbyteros eis de mane celebrantes ad talia cum eis ad predicta inuitabant et ducebant.</p>
                    <p>Nec alienos parochianos sine licencia curatorum suorum, exceptis peregrinis, ad diuina audienda in ecclesiis uestris admittatis, ne forte sint excommunicati uel interdicti; cum quilibet parochianus dictis diebus dominicis et festiuis de iure debeat in sua parochiali ecclesia ex causis predictis comparere, nec eorum confessiones audiatis.</p>
                </div>
                <div>
                    <head>Capitulum 9</head>
                    <p>Item, inhibemus eciam uobis et uestrum cuilibet, ne aliquas mulieres post partum ad purificandum in predictis capellis admittatis, nec benedicciones nupciales celebretis.</p>
                </div>
                <div>
                    <head>Capitulum 10</head>
                    <p>Item, ne matrimonia impediantur, et contracta turbentur, inhibemus, et uos ex nostra parte inhibeatis sub pena excommunicacionis, ne in baptizandis paruulis plures quam tres persone ad compaternitatem accedant, nec admittantur, nisi sint adeo coniuncte persone consanguinitate, uel alia racione parentibus baptizandorum, quod non possint ipsi uel eorum liberi cum aliqua personarum huiusmodi matrimonialiter copulari.</p>
                </div>
                <div>
                    <head>Capitulum 11</head>
                    <p>Item, mandamus sub pena excommunicacionis, et decem librarum procuratoribus fabrice cuiuslibet ecclesie parochialis applicandarum, quod infra instentem nostram synodum Pentecostes faciant claudere muris cimeteria contigua ecclesiis parochialibus, et impediantur itinera publica, et porci, et alia animalia, et sordes fieri, poni, et incedere, et fodere, et quadrigas ducere per eadem, et super sepulcra mortuorum, et ut appareant loca sacra a profanis.</p>
                    <p>Et ad hoc faciendum moneatis sub pena predicta ex parte nostra procuratores predictos et eorum singulos.</p>
                </div>
                <div>
                    <head>Capitulum 12</head>
                    <p>Item, mandamus quod post diuina officia celebrata ecclesie claudantur et firmentur.</p>
                </div>
                <div>
                    <head>Capitulum 13</head>
                    <p>Item, statuta synodalia predecessorum nostrorum et nostra confirmamus.</p>
                </div>
                <div>
                    <head>Capitulum 14</head>
                    <p>Item, ut premissa magis memorie commendentur, precipimus uobis et uestrum cuilibet, quatenus ea sub pena uiginti solidorum nobis applicandorum infra mensem in fine missalis cuiuslibet ecclesiarum uestrarum, additis quibusdam foliis pergameni ad hoc opportunis, simul sutis transcribi faciatis, et copiam presentium habeatis, et in testimonium premissorum sigillum nostrum duximus presentibus apponendum.</p>
                </div>
                <div>
                    <head>Explicit</head>
                    <p>Datum et actum in hac nostra synodo celebrata in nostra ecclesia Nannetensi die Iouis post festum B. Luce euangeliste, anno Domini millesimo trecentesimo octogesimo quinto.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
