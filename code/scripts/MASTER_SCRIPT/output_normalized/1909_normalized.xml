<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Beziers</title>
                <recordID>1909</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1246</origDate>
                <dateNotes/>
                <origPlace>Béziers</origPlace>
                <diocese>Béziers</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1909</p>
                <p>Year: 1246</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Béziers</p>
                <p>Diocese: Béziers</p>
                <p>Province: Narbonne</p>
                <p>CountryModern: France</p>
                <p>Latitude: 43.347615</p>
                <p>Longitude: 3.218991</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, cols 689-704</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: With Apparent additions at Mansi 23, col. 715-24</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>REctitudo condicionis humane, hostis antiqui calliditate distorta et miserabiliter sauciata, ad statum iustitie non poterat reparari: nisi uerus Samaritanus uinum et oleum sauciati uulneribus infudisset.</p>
                    <p>Quia uero frequenter patitur recidiuum, adhiberi debuit medicina, que foret utilis ad salutem iuxta qualitatem morbi, nunc fomenta, nunc acriora remedia salubriter apponendo.</p>
                    <p>Propter quod sacrosancta Romana ecclesia diuersos canones edidit, nos quandoque magisterio edocens, quandoque pro moderamine puniens transgressores.</p>
                    <p>Ceterum quia fides catholica et pax secura, totius Christiane religionis fundamentum existunt: ad horum obseruanciam sedes apostolica per se suosque legatos diuersis temporibus contra hereticos ac uiolatores pacis uaria edidit instrumenta.</p>
                    <p>Quibus prout expedit cum debita ueneracione susceptis:</p>
                    <p>Nos G. Dei gracia Narbonensis archiepiscopus, assensu uenerabilium fratrum suffraganeorum nostrorum, et capituli nostri, ac toto concilio approbante, aliquid ad pensum sancte institucionis adiicere cupientes ad firmitatem fidei orthodoxe, pacisque securitatem habendam, pro salute maxime animarum et pro ecclesiastica libertate ac bono statu terre, conscripta inferius authore Domino promulgamus.</p>
                    <p>CAPITULA.</p>
                </div>
                <div>
                    <head>Capitulum 1</head>
                    <p>FIdei Catholice cultum ampliare uolentes, ad hereticam rabiem de Narbonensi prouincia penitus extirpandam, de consilio suffraganeorum ecclesie Narbonensis, et totius approbacione concilii statuimus, ut episcopi per suam diocesim in locis suspectis, bone opinionis uiros laicos, duos uel tres cum rectore ecclesie, uel eo qui eius curam gerit, instituant, et iuramenti religione adstringant, quod diligentem curam et solicitudinem adhibeant circa hereticos, credentes, receptatores, fautores, defensores eorumdem, perquirendos: ut si quos tales repererint, episcopo loci uel dominis locorum siue bailiuis uel officialibus eorundem, studeant cum omni festinancia intimare.</p>
                    <p>Cautela tamen adhibita circa hereticos ne fugere ualeant, si eos non potuerint detinere.</p>
                </div>
                <div>
                    <head>Capitulum 2</head>
                    <p>Statuimus eciam ut quicumque in terra sua scienter hereticum morari permiserit propter pecuniam uel aliam quamcumque causam, quod ipso facto sentenciam excommunicacionis incurrat, preter alias penas contra tales editas in concilio Tolosano.</p>
                    <p>Si quis autem de hoc conuictus fuerit uel confessus, tamdiu excommunicatus nominatim et publice nuncietur, donec de tanto excessu sancte matri ecclesie ad cognicionem diocesani satisfecerit competenter.</p>
                </div>
                <div>
                    <head>Capitulum 3</head>
                    <p>Bona eorum qui super crimine heresis impetuntur, nullatenus confiscentur, donec per sentenciam fuerint condemnati, nisi scienter eisdem criminosis in eodem crimine adhesissent, postquam eos infectos huiusmodi crimine cognouerint.</p>
                    <p>Idem quoque dicimus obseruandum circa eos qui deponunt uel commendant aliquid, aut contrahunt alias cum talibus bona fide qui Catholici publice reputantur: quod contrahentes huiusmodi nihil amittant, licet illi cum quibus contrahunt, heretici sint occulte: nisi scientes eos esse tales, contraxissent cum ipsis, fraude super penitus excludenda.</p>
                </div>
                <div>
                    <head>Capitulum 4</head>
                    <p>Quia uero plures de heresi condemnantur, qui ab ecclesiis, monasteriis, seu uiris ecclesiasticis, possessiones, census, aut alia bona tenebant mobilia uel immobilia: statuimus quod bona huiusmodi ad ecclesias siue monasteria uel personas ecclesiasticas, a quibus dicta bona quoquo modo tenentur, libere reuertantur, condicione cuiusquam in aliquo non obstante.</p>
                    <p>Qui uero statutum huiusmodi uiolare presumpserit, nisi monitus legitime, a sua presumpcione destiterit, ex tunc excommunicetur.</p>
                    <p>Idem de bonis faiditorum precipimus obseruari.</p>
                </div>
                <div>
                    <head>Capitulum 5</head>
                    <p>Ad quorundam insolenciam reformandam, ne profectus fidei retardetur, precipimus quod questores non permittantur in ecclesiis aliud populo predicare, quam in indulgentiis domini pape, et sui diocesani litteris continetur, nec cartelli uel cellule recipiantur ab eisdem, nec ad hoc de cetero aliquis admittatur, nisi frater fuerit, uel alia persona idonea, maioris sui testimoniales litteras secum portans.</p>
                    <p>Cum certum sit per uenales ac conductores questores, tum ex praua ipsorum uita, tum ex predicacione errone, multa scandalosa prouenisse, damnatis in inferno liberacionem pro modica pecunia promittentes.</p>
                </div>
                <div>
                    <head>Capitulum 6</head>
                    <p>Cum peccatores sint ad penitenciam inuitandi iuxta Dominicam uocem, gaudere oportet si penitenciam impositam libenter suscipiunt et supportant.</p>
                    <p>Quocirca statuimus, et in uirtute sancti Spiritus inhibemus, ne penitentibus, quibus cruces pro crimine heresis imponuntur, irrisio ulla fiat, nec a locis propriis seu communibus commerciis excludantur, ne retardetur conuersio peccatorum, et ne conuersi propter scandalum abiecta penitencia relabantur.</p>
                    <p>Et si moniti desistere noluerint, per censuram ecclesiasticam compellantur.</p>
                </div>
                <div>
                    <head>Capitulum 7</head>
                    <p>Precipimus eciam quod sacerdotes parochiales studeant exponere populo diebus Dominicis articulos fidei simpliciter ac distincte, ne uelamen ignorantie deinceps pretendere quisquam possit, et hoc in synodis precipiatur eisdem.</p>
                    <p>Pueri quoque a septimo et supra, ad ecclesiam a parentibus adducantur diebus Dominicis et festiuis, et in fide catholica instruantur, et doceant eos salutaciones B. Marie, Pater noster, et Credo in Deum.</p>
                </div>
                <div>
                    <head>Capitulum 8</head>
                    <p>Adiicientes ut heretici, uel eorum, credentes, fautores et receptatores et defensores eorum, singulis diebus Dominicis excommunicentur.</p>
                    <p>Et si quis predictorum credentium, fautorum, receptatorum, et defensorum, personaliter monitus et excommunicatus nominatim, infra quadraginta dies resipiscere noluerit, sed in eorum defensione perstiterit, uel inquisicionem impediuerit eorumdem: tanquam hereticus puniatur, cum perseuerancia et defensio erroris hominem in talibus faciat hereticum iudicari.</p>
                </div>
                <div>
                    <head>Capitulum 9</head>
                    <p>Moneantur eciam comites, barones, rectores et consules ciuitatum, et aliorum locorum, ac alie potestates seculares quibuscumque fungantur officiis, quod ad commonicionem diocesanorum promittant iuramento corporaliter prestito, quod fideliter et efficaciter contra hereticos et eorum complices adiuuabunt ecclesiam bona fide iuxta officium et posse suum, et quod de terris sue iurisdiccioni subiectis uniuersos hereticos ab ecclesia denotatos pro uiribus exterminare curabunt: et ad hoc, si necesse fuerit, per censuram ecclesiasticam compellantur.</p>
                </div>
                <div>
                    <head>Capitulum 10</head>
                    <p>Item et omnes alii qui consilium, patrocinium, uel fauorem occulte uel aperte hereticis, receptatoribus, et eorum credentibus prestabunt.</p>
                </div>
                <div>
                    <head>Capitulum 11</head>
                    <p>Idem precipimus de notariis siue scriptoribus qui in uita uel in morte scienter conficiunt instrumenta hereticis uel fautoribus eorumdem.</p>
                </div>
                <div>
                    <head>Capitulum 12</head>
                    <p>Idem de medicis eorumdem precipimus obseruari.</p>
                </div>
                <div>
                    <head>Capitulum 13</head>
                    <p>Qui uero quondam heretici uestiti uel notati fuerint, aut merito suspecti sunt, a baiuliis et officiis publicis, si qua habent, precipimus amoueri ex toto, nec de cetero ad huiusmodi assumantur.</p>
                </div>
                <div>
                    <head>Capitulum 14</head>
                    <p>Si uero aliqui sint qui in suis baiuliis huiusmodi personas constituunt, nisi legitime moniti eos amouerint, excommunicentur.</p>
                </div>
                <div>
                    <head>Capitulum 15</head>
                    <p>Sint eciam soliciti ecclesiarum rectores, uel eorum locum tenentes, quod penas contra predictos editas sepius publicent populo et exponant.</p>
                </div>
                <div>
                    <head>Capitulum 16</head>
                    <p>Cum tempore pacis fides liberius ualeat predicari, et inquisicio contra hereticos fieri, et sacramenta ecclesiastica ministrari: tranquillitati pacis congaudentes, statuimus quod iuramentum pacis in castris, uillis, ac ciuitatibus, renouetur secundum statuta concilii Tolosani, iuxta formam hactenus obseruatam.</p>
                    <p>Preterea libertatem ecclesiasticam cum Dei reuerencia iuxta statuta canonica amplectentes, precipimus, quod episcopi, abbates, et alii uiri ecclesiastici cum suis hominibus pacem sequantur contra turbatores pacis, cum a uobis fuerint requisiti, saluo iure episcoporum in subditis eorumdem.</p>
                </div>
                <div>
                    <head>Capitulum 17</head>
                    <p>Item ut statuta pacis melius obseruentur, precipimus ut nullus a sua possessione expellatur ordine iudiciario pretermisso, et si expulsus fuerit, plenarie restituatur.</p>
                </div>
                <div>
                    <head>Capitulum 18</head>
                    <p>Item legitima monicione premissa excommunicentur statuarii, scriptores, consules et rectores locorum ubi statuta sunt edita contra ecclesiasticam libertatem: necnon et illi qui secundum ea presumpserint iudicare, uel in publicam formam redigere iudicata: et illi similiter qui interdicunt clericis ac uiris religiosis introitum castrorum ac uillarum suarum, aquas, molendina, furnos, et alia que consueuerunt eis et aliis omnibus esse communia.</p>
                    <p>Et illi qui uineis, bladis, arboribus, talam faciunt, et aliis bonis que ad eclesiam [1] pertinent, destruunt et confundunt.</p>
                </div>
                <div>
                    <head>Capitulum 19</head>
                    <p>Circa rubricam istam legantur constituciones de uita et honestate clericorum edite in concilio generali, que sic incipiunt, Ut clericorum mores, etc. A crapula, etc. Clerici, etc.</p>
                    <p>Uolumus eciam et precipimus, ut nulli rectores ecclesiarum, uel clerici in sacris ordinibus constituti, mulieres secum teneant, de quibus sinistra suspicio possit haberi.</p>
                </div>
                <div>
                    <head>Capitulum 20</head>
                    <p>Adiicimus insuper ut monachi uel canonici regulares, uel eciam sacerdotes, nisi pro ecclesiis suis et miserabilibus personis, in foro seculari et in secularibus negotiis aduocare nullatenus presumant.</p>
                    <p>Quod si forte pars aduersa tales repellere neglexerit, uel noluerit, a iudice repellantur omnino.</p>
                </div>
                <div>
                    <head>Capitulum 21</head>
                    <p>Preterea quod in multis canonibus et frequenter ordinatum est et statutum, ut archipresbyteri, prepositi, abbates, et alii qui curam habent animarum, debeant ad sacerdotium promoueri, mandamus et precipimus, ut tales et illi qui ecclesias parochiales habent, ad sacerdotii gradum promoueantur, et ibi seruiant ut tenentur.</p>
                    <p>Ad quod per subtraccionem beneficiorum, si necesse fuerit, compellantur.</p>
                </div>
                <div>
                    <head>Capitulum 22</head>
                    <p>Inhibemus ne aliqui seculares canonici stallum in choro, uel uocem habeant in capitulo, nisi fuerint in sacris ordinibus constituti: nisi ex causa cum eis ab episcopo fuerit dispensatum.</p>
                </div>
                <div>
                    <head>Capitulum 23</head>
                    <p>Regularibus autem tam monachis quam canonicis prohibemus, ne sit eorum habitus notabilis uel reprehensibilis, nec affectent uestibus placere, sed moribus.</p>
                    <p>Cappis eciam et palliis, caligis de aliqua bruneta clara uel nigra, uel stamine forti, uel cameloto, uel aliquo alio colorato panno, non utantur: nec accipiant a suo maiore aliquam pro uestibus pecunie quantitatem, quia ex hoc datur eis materia proprium retinendi; sed omnes de eodem uestiario uestiantur.</p>
                </div>
                <div>
                    <head>Capitulum 24</head>
                    <p>Quod autem proprium non habeant, sub attestacione Diuini iudicii, et in uirtute obedientie penitus inhibemus.</p>
                </div>
                <div>
                    <head>Capitulum 25</head>
                    <p>Prohibemus eciam ne monachi commatres sibi faciant.</p>
                </div>
                <div>
                    <head>Capitulum 26</head>
                    <p>Item cum in concilio Lateranensi et aliis consequenter sit per Romanum Pontificem constitutum, quod presbyteris in ecclesiis monachorum uel aliarum personarum ad suam et suorum sustentacionem porcio sufficiens adsignetur: ne a domino papa possimus merito reprehendi, uobis abbatibus, prioribus, et aliis regularibus et secularibus, qui habetis uel tenetis ecclesias huiusmodi, precipimus ut in uestris ecclesiis, episcopis personas presentetis idoneas, quibus per episcopos animarum cura commissa, usque ad festum Pentecostes proxime uenturum secundum facultates ecclesiarum, arbitrio bonorum uirorum porcionem idoneam adsignetis.</p>
                    <p>Uidelicet qua tam ipsi quam sui ualeant sustentari honeste, et alia facere que continentur in pluribus constitucionibus, que iamdudum super hoc a sede apostolica emanarunt.</p>
                    <p>Et super hoc legatur decretalis de suppl. negl. Sicut nobis.</p>
                </div>
                <div>
                    <head>Capitulum 27</head>
                    <p>Illud preterea duximus exprimendum, ut in ecclesiis uestris non pauciores faciant moram, quam duo uel tres monachi, uel canonici regulares, sicut alia uice per dominum Petrum Beneuentanum, tunc Apostolice sedis legatum, fuit in prouinciali concilio constitutum et postmodum obseruatum.</p>
                </div>
                <div>
                    <head>Capitulum 28</head>
                    <p>Item statuimus ut clerici occasione patrimonii sui uel persone nullatenus tallientur, et tam domini locorum, quam consules et alii laici, ab huiusmodi talliis et exaccionibus per censuram ecclesiasticam, si necesse fuerit, compescantur.</p>
                    <p>Idem de ecclesiis et hominibus ecclesiarum precipimus obseruari.</p>
                </div>
                <div>
                    <head>Capitulum 29</head>
                    <p>Excommunicamus eciam omnes illos qui scienter imposuerint noua pedagia, siue imponunt uel augent antiqua.</p>
                </div>
                <div>
                    <head>Capitulum 30</head>
                    <p>De ruralibus ecclesiis hoc mandamus inuiolabiliter obseruari, ut in eis Diuinum officium frequentetur, ne fraudentur anime defunctorum, et omni occasione postposita reparentur.</p>
                </div>
                <div>
                    <head>Capitulum 31</head>
                    <p>Item precipimus de libris et aliis ecclesie ornamentis necessariis prouideri.</p>
                    <p>Generaliter autem precipimus omnibus ecclesiis de calicibus argenteis, libris, et ornamentis necessariis prouideri.</p>
                </div>
                <div>
                    <head>Capitulum 32</head>
                    <p>Item inhibemus et sub attestacione Diuini iudicii precipimus principibus, baronibus, bailliuis et consulibus, ne si contingat aliquem laicum pro iniuria dicto uel facto illata clerico, uel aliqua alia questione ecclesiastica, excommunicari per ordinarium uel iudicem delegatum, uel alias pro tali causa, ut ad res uel bona eiusdem seu parentum suorum occasione predicta manus suas extendere non presumant, aut interdicere ei furnum, molendinum, aut aliquod aliud commercium commune.</p>
                    <p>Quod si fecerint, nisi legitime moniti cessauerint, excommunicentur.</p>
                </div>
                <div>
                    <head>Capitulum 33</head>
                    <p>De publicis usurariis, incestuosis, concubinariis, adulteris, sortilegis, diuinis, et raptoribus, est in presenti concilio constitutum, ut singulis diebus Dominicis et festiuis publice in ecclesia excommunicentur.</p>
                    <p>Similiter et illi qui testamenta defunctorum publicare et complere post competentem admonicionem noluerunt, excommunicacioni subdantur.</p>
                    <p>Item illi qui scienter instrumenta uel chartas retinent, postquam eis plene fuerit satisfactum.</p>
                </div>
                <div>
                    <head>Capitulum 34</head>
                    <p>Ad abolendam eciam simonie corruptelam, que in eis partibus inoleuit, super eo uidelicet quod episcopi clericos ad sacros ordines promouendos nolunt aliquatenus promouere, nisi prius prestito iuramento uel alia caucione, quod racione tituli patrimonialis, uel alterius minus idonei, ipsos uel eorum non impetant successores, districtius inhibemus ne talia presumant de cetero attentare.</p>
                    <p>Quod si fecerint, a celebracione ordinis nouerint se suspensos, quia sanctius est, maxime in ordine sacerdotii, paucos quam multos malos habere ministros, sicut est in Lateranensi concilio constitutum.</p>
                </div>
                <div>
                    <head>Capitulum 35</head>
                    <p>Quia circa maiora periculum uertitur, precipimus quod animarum cura personis idoneis committatur.</p>
                    <p>Talibus enim sunt ecclesie parochiales et dignitates maxime concedende, qui uerbo possunt proficere pariter et exemplo.</p>
                    <p>Cum autem ecclesias et ecclesiasticas dignitates uacare contigerit, fructus extantes, et qui medio tempore colligentur, futuro successori fideliter reseruentur, deductis ministrorum et sibi seruientium expensis, qui ecclesiam interim decantabunt, donec de rectore ecclesie sit prouisum.</p>
                </div>
                <div>
                    <head>Capitulum 36</head>
                    <p>De sentencia excommunicacionis legantur;</p>
                    <p>Sacro approbante concilio, etc.</p>
                    <p>Cum medicinalis, et soli, Quia periculosum.</p>
                    <p>Felicis recordacionis Lodoicus rex Francorum, attendens quanta pertinacia laici prouincie Narbonensis, et quarumdam partium adiacentium, in preiudicium animarum suarum, sentenciam excommunicacionis contemnerent: contra huiusmodi pertinaciam olim apud Apamiam constituit de consilio domini Romani S. Angeli diaconi cardinalis, apostolice sedis legati, omnium eciam prelatorum et baronum de Francia, qui presentes fuerant pro ecclesiastica libertate, constituit, ut quicumque post legitimam admonicionem se excommunicari permiserit, in nouem libris et uno denario Turonensi puniatur.</p>
                    <p>Si uero per annum contumaciter in sentencia excommunicacionis permanserit, bona eius omnia cadant in commissum.</p>
                    <p>Quam constitucionem nos G. archiepiscopus Narbonensis de concilio fratrum et suffraganeorum nostrorum, et approbacione totius prouincialis concilii mandamus et statuimus atque precipimus de cetero in prouincia Narbonensi ab omnibus inuiolabiliter obseruari, sicut a prelatis Francie obseruatur.</p>
                    <p>Ita uidelicet, quod si forte excommunicatus in predicta summa puniri nequiuerit, minori, uel alias secundum prouidenciam sui episcopi, puniatur.</p>
                    <p>Si autem uniuersitas culpa sua fuerit interdicta, pena puniatur eadem.</p>
                    <p>Si uero pro culpa domini, ipse dominus pena simili puniatur.</p>
                </div>
                <div>
                    <head>Capitulum 37</head>
                    <p>Quia Iudei usurariis exaccionibus plurimum opprimunt Christianos, cum a Domino generaliter prohibeantur usure: prouinciali concilio duximus prouidendum, ne Iudei a Christianis aliquatenus immodicas usuras accipiant.</p>
                    <p>Quod si fecerint, eas ab ecclesia restituere compellantur.</p>
                    <p>Uidelicet per excommunicacionem in Christianos, qui cum eis in commercio uel aliis participacionem habebunt.</p>
                </div>
                <div>
                    <head>Capitulum 38</head>
                    <p>Nec in domibus suis habeant Christiana mancipia uel nutrices, nec carnes uenales teneant publice diebus quibus abstinent Christiani, nec in baiuliis, uel aliquibus officiis, Christianis permittantur preesse.</p>
                    <p>Carnes eciam quas ipsi faciunt, priuatim tantum in domibus suis uendant, et non in Christianorum macellis.</p>
                </div>
                <div>
                    <head>Capitulum 39</head>
                    <p>Ad hoc ut Iudei a Christianis discerni possint, statuimus et districte precipimus, ut in medio pectoris deferant signum rote, cuius circulus sit latitudinis unius digiti, altitudo uero unius dimidii palmi de canna.</p>
                </div>
                <div>
                    <head>Capitulum 40</head>
                    <p>Nihilominus inhibemus eisdem, diebus Dominicis et festiuis publice operari, ne Christianos scandalizent, uel scandalizentur ab eis.</p>
                </div>
                <div>
                    <head>Capitulum 41</head>
                    <p>Uolumus et mandamus, ut in septimana sancta a die coene mane usque ad diem resurreccionis Domini, nullatenus, nisi causa necessitatis, exeant domos suas: et prelati tunc faciunt eos a Christianorum uexacionibus custodiri, maxime in septimana predicta.</p>
                </div>
                <div>
                    <head>Capitulum 42</head>
                    <p>Statuimus insuper, ut Iudei singulis annis in festo Dominice resurreccionis sex denarios Melgoriensis monete, pro singulis familiis, pro oblacionibus, ecclesie parochiali persoluant.</p>
                </div>
                <div>
                    <head>Capitulum 43</head>
                    <p>Preterea excommunicentur Christiani, qui in infirmitate positi, causa medicine se committunt cure Iudeorum.</p>
                </div>
                <div>
                    <head>Capitulum 44</head>
                    <p>Quia ultima uoluntas defuncti debet inuiolabiliter obseruari: uolumus et precipimus, ut testamentum, uel ultima uoluntas cuiusque, in presencia semper catholicorum uirorum et parochialis sacerdotis, uel alterius ecclesiastice persone, locum ipsius tenentis, condatur.</p>
                    <p>Presertim ut idem sacerdos, uel locum eius tenens, ualeat de ipso testatore laudabile testimonium perhibere, ne de ipso aliqua infidelitatis suspicio possit haberi: et maxime ut ea que in piis causis reliquerit, fidelius et citius sine fraude soluantur.</p>
                    <p>Quod si testator uocare, ut diximus, sacerdotem aut uiros catholicos contempserit: careat ecclesiastica sepultura, donec de huiusmodi mandati contemptu ecclesie satisfactum fuerit competenter.</p>
                    <p>Notariis uero, qui absque solennitate superius expressa notare, uel scribere presumpserint testamenta uel ultimas uoluntates, ecclesie introitus interdicatur usque ad satisfaccionem condignam.</p>
                </div>
                <div>
                    <head>Capitulum 45</head>
                    <p>Cum religio iuramenti, peccatis exigentibus, fere ab omnibus in istis partibus contemnatur: contra huiusmodi contemptores aliquid securitatis pro salute animarum duxit presens concilium statuendum.</p>
                    <p>Uidelicet ut quicumque in transgressione ista iuramenti de cetero manifeste deprehensus fuerit, in ecclesia publice pronuncietur esse periurus.</p>
                    <p>Quod si admonitus, satisfacere noluerit, excommunicetur accensis candelis et pulsatis campanis, singulis diebus Dominicis et festiuis, et denuncietur intestabilis et infamis: et nec ad testimonium, nec ad alios actus legitimos admittatur.</p>
                </div>
                <div>
                    <head>Capitulum 46</head>
                    <p>Statuit eciam presens concilium, quod nomina illorum omnium, qui peccata sua confessi fuerint, scribantur a propriis capellanis, qui confessiones audierunt eorumdem, ut laudabile testimonium de confessionibus eorum ualeant perhibere.</p>
                    <p>Illis uero, qui confiteri proprio sacerdoti contempserint, saltem semel in anno, a quatuordecim annis supra, uiuis introitus ecclesie usque ad satisfaccionem condignam; mortuis uero interdicatur ecclesiastica sepultura.</p>
                    <p>Qui autem confessiones eorum audierint, in loco patenti audiant, non in occulto.</p>
                    <p>Qui uero proprio sacerdoti semel in anno confessi non fuerint, uel alii de eiusdem capellani licencia speciali, ad sacramenta ecclesiastica minime admittantur.</p>
                    <p>Et hoc precipimus, diebus Dominicis et precipuis festiuitatibus, per rectores ecclesiarum in ecclesiis publice nunciari.</p>
                </div>
                <div>
                    <head>Footnotes</head>
                    <p>[1] ed. eclesiam</p>
                </div>
            </div>
        </body>
    </text>
</root>
