<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nidaros</title>
                <recordID>1744</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1351-08-23</origDate>
                <dateNotes/>
                <origPlace>Nidaros</origPlace>
                <diocese>Nidaros</diocese>
                <province>Nidaros</province>
                <country>Norway</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1744</p>
                <p>Year: 1351</p>
                <p>Month: 8</p>
                <p>Day: 23</p>
                <p>Circa: None</p>
                <p>DatingNotes: None</p>
                <p>Place: Nidaros</p>
                <p>Diocese: Nidaros</p>
                <p>Province: Nidaros</p>
                <p>CountryModern: Norway</p>
                <p>Latitude: 63.429722</p>
                <p>Longitude: 10.393333</p>
                <p>PlaceNotes: now Trondheim</p>
                <p>Classification: Provincial</p>
                <p>IssuingAuthority: Olav</p>
                <p>IssuingAuthorityAlt: None</p>
                <p>RegnalStart: 1350</p>
                <p>RegnalEnd: 1370</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Diplomatarium Norvegicum, 9, 154 [no 150]</p>
                <p>EditionOther: None</p>
                <p>SourceNotes: http://www.dokpro.uio.no/perl/middelalder/diplom_vise_tekst_2016.prl?b=8325&amp;s=n&amp;str=</p>
                <p>TranscriptionNotes: None</p>
                <p>BaseText: Other</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>All Text</head>
                    <p>In nomine domini amen.</p>
                    <p>Olauus dei patiencia archiepiscopus Nidrosiensis, Gisbertus Bergensis, Hauardus Hamarensis, Iohannes Gardensis, eiusdem gracia ecclesiarum episcopi, Nidrosiensis ecclesie suffraganei, uniuersis Christi fidelibus, per Nidrosiensem prouinciam constitutis, salutis eterne gaudium in filio uirginis gloriose. Cum, ex debito pastoralis officii, prohibere vicia, persuadere uirtutes, ac animarum saluti salubriter prouidere tenemur, nec non utilia queque subditos docere, et mores actusque eorundem in melius reformare: sollicitudine prehabita diligenti, ne, si quidquam de grege dominico, nostro regimini commisso, per nostram incuriam seu negligenciam fuerit deperditum, subditorum sanguis de nostris manibus per districtum iudicem requiratur, nos in hoc presenti concilio residentes, ac iuxta sacrorum canonum statuta de subditorum excessibus corrigendis et moribus eorum in melius reformandis, ac animarum profectibus tractantes, patrem misericordiarum inprimis suppliciter imploramus, ut ipse in hiis exsequendis ex sue benignitatis inundancia salubriter compleat, quod nostra modicitas, nisi ipso opitulante, non presumit, et ut, ipso iniciante ac consumante, ad finem debitum, quod cepimus, eius auxilio, perducere ualeamus.</p>
                    <p>In nomine igitur sancte et indiuidue trinitatis, patris et filii et spiritus sancti, inprimis statuimus precipimus et mandamus, ut clerici, quorum conuersacionem castitate, modestia, pudicicia, sobrietate, temperancia, ac ceteris uirtutum exercitiis conuenit adornari, contemplacioni sint et oracioni dediti, quia ad sortem domini sunt electi, contenciones, lites et rixas, ac ceteras insolencias, honestati derogantes clericali, procul abiicientes, sic euitent, ut omnipotenti deo, cuius seruiciis specialius deputantur, digne ualeant famulari, quantus enim horrendi criminis usus frequens, imo uerius frequencia dampnabiliter usitata, quod dolentes referimus, quosdam, immo plures, quamuis ad nostram et patrie uerecundiam hec dicamus inuiti, Noricane prouincie presbyteros ac clericos alios execauit, qui, proprie salutis et iuramenti sui immemores, immunditie fetoribus turpiter insudantes, non solum sibi focarias simpliciter adiungentes, et in curiis suis publice detinentes, uerum eciam, quod execrabilius et dampnabilius est, eas, pactis, donacionibus, uel aliis fidelitatis promissionibus interuenientibus, conuocatis ad hoc earum consanguineis, adinstar laicorum sibi impudenter associant et coniungunt, quamuis enim nostri predecessores exhortacionibus, monicionibus et processibus diuersis, eciamsi, proch dolor, illorum laboris fructus nullus uel modicus ostendatur, nos tamen adhuc sic inhoneste uiuentium inueteratis malitiis nouis uolentes remediis obuiare, statuimus, ut quicumque presbyter uel clericus in sacris ordinibus constitutus, maxime beneficium ecclesiasticum optinens, cuiuscumque fuerit status, officii, dignitatis, prerogatiue uel honoris, qui post monicionem sibi a diocesano suo factam, in domo sua et expensis tenuerit uel habuerit concubinam, iuxta statutum pie memorie domini Elaui archiepiscopi, predecessoris nostri, pena pecuniaria puniatur, quam si minus timuerit, suspensionis, excommunicacionis, uel priuacionis sententiis percellatur.</p>
                    <p>Hiis uero, qui pactis uel donacionibus, ut premissum est, sibi concubinas associauerint, in dimidietate fructuum beneficiorum suorum per annum multentur, grauius, si suo diocesano uisum fuerit, puniendi. Item huius sacri approbacione concilii statuimus, ut bona beneficiatorum decedentium dum modo non sint a bonis ecclesiarum distincta, heredibus eorum absentibus per diocesanos locorum uel eorum procuratores ad hoc specialiter deputatos, donec inter ecclesiam et heredes clerici decedentis iusta fiat bonorum diuisio, sub fideli custodia, absque subtraccione qualibet uel fraude, conseruentur, heredibus uero aduenientibus, statim, ut pretactum est, iusta fiat bonorum diuisio inter illos.</p>
                    <p>Laici uero predictam conseruacionem in grande ecclesiarum dispendium sibi, occasione iurisdiccionis secularis, uendicantes, per mensem, si a diocesanis requisiti non destiterint, ingressum ecclesie sibi nouerint interdictum, quod si predictam penam, quod absit, animo sustinuerint indurato, eo ipso sentenciam excommunicacionis incurrant.</p>
                    <p>Item presbiteris, curam animarum habentibus, omnem uagandi et discurrendi extra suas parrochias, cum ex hoc quandoque populus eis commissus officio debito defraudetur, ac animarum non modica immineant pericula, cupientes adimere facultatem, prohibemus, ne quis parrochialis presbyter extra suam parochiam, absque sui prelati uel eius locum tenentis licencia speciali, seu euidenti necessitate, nisi alium idoneum presbyterum eiusdem diocesis, qui interim uices et officium suum debite peragat et attente, loco sui relinquat, notabiliter se absentare presumat, statuentes, ut quicumque presbyter extra suam parrochiam per quindenam continue, nisi unam supradictarum seu aliam iustam et legitimam absentie sue causam probare potuerit, compertus fuerit commorari, marcam Noricanam soluere teneatur, si uero extra diocesin illicenciatus abcesserit, ut predictum est, in marca puri condempnabitur ipso facto.</p>
                    <p>Item quoniam qui [1] abiectis uestibus proprio congruentibus ordini, alias assumere et in publico portare, racionabili causa cessante, presumit, professorum prerogantie ordinis illius se reddit indignum, iuxta concilium Uiennense, inhibemus, ne quis clericus uirgata uel partita ueste aut alias quam canones precipiunt formata, publice utatur, prout canonicam uitare uoluerit ulcionem.</p>
                    <p>Item quia hiis temporibus, quod dolenter referimus, defectu personarum exigente, ad regimen animarum simpliciores et ignari plerumque assumuntur, statuimus, ut superiores iuniores presbyteros instruant de ceteris officiis, et maxime de canone misse, sacramento baptismatis, atque extreme unccionis, officio sepulture et aliis ad officium presbyteri spectantibus; et super premissis sepius examinent diligenter, ut sic ad eorum deuotam diligenciam ceteri gaudentes concurrant, in cantica laudum consurgant, et omnium corda et uota, ora et labia, impnos persoluant leticie salutaris, et psallet fides, spes tripudiet, exultet caritas, deuocio plaudat, iubilet chorus, puritas iocundetur, cum singuli alacri animo pronaque uoluntate conueniunt, sua, imo Christi officia laudabiliter exsequendo.</p>
                    <p>Ceterum statutum pie recordacionis domini Arnonis archiepiscopi, predecessoris nostri, in quo quasi omnium priorum statuta, resecatis superfluis, sunt collecta, quoad omnes ipsius capitula, clausulas et articulos, presentis auctoritate concilii innouamus, approbamus et ratificamus.</p>
                    <p>Cuius statuti quasdam singulares clausulas, aliquibus utilibus de nouo additis, sub penarum adieccione, in modum qui sequitur decreuimus muniendas.</p>
                    <p>Statuimus ergo seu statutum declaramus, quod presbyteri, ceterique ecclesiarum rectores et prepositi, tam clericos quam laicos diligenter doceant, de ueneracione eucharistie et credulitate, ut cum inter manus sacerdotis in officio altaris leuatur, uel a presbyteris per plateas aut quemcumque locum portatur ad infirmos, depositis capuciis et pileis, nudis et extensis manibus, flexis genibus adoretur, quam quidem eucharistiam a presbiteris, indutis superpelliciis, uelatam, sub mundo uelamine, cruce, candela accensa, cum tintinnabulo, et aqua benedicta precedentibus, ad infirmos precipimus deportari, nisi locorum impedierit distancia, aut racionabile obstiterit impedimentum, et tunc in munda bursa siue pera circa collum presbyteri reuerenter cum libro et stola deferatur, atque in loco mundo hoc quod superfuerit diligenter obseruetur.</p>
                    <p>Preterea statuimus, ut nullus sacerdos uel clericus in sacris ordinibus constitutus, qui usque ad extremum uite sue in concubinatu notorio compertus fuerit perdurasse, ad sepulturam infra muros ecclesie sine dispensacione episcopi admittatur, et quicumque tales in ecclesia scienter sepelierit, ad arbitrium diocesani puniatur.</p>
                    <p>Item statuimus, ut presbyteri, curam animarum habentes, doceant uel docere faciant parrochianos suos, tam senes quam iuuenes nescientes, symbolum et oracionem dominicam, cum salutacione beate uirginis, et frequenter ipsos examinent de predictis, et maxime in confessionibus eorum, debitam penam addiscere renitentibus infligentes, de fide catholica et eius articulis, de baptismo et eius effectu, aliisque ecclesiasticis sacramentis, de septem mortalibus peccatis, et de penis gehennalibus pro eis debitis euitandis.</p>
                    <p>Item cum scriptum sit, ut a quo quis defendi tenetur, ab eodem non debet inpugnari, presentis auctoritate concilii statuimus, ut clericus, cuiuscumque status, ordinis uel dignitatis existat, qui procurat a rege uel seculari potestate, directe uel indirecte, manifeste uel occulte, contra iusticiam se tueri, quominus pro suis excessibus a suo iudice ecclesiastico corripiatur, ipso facto sentenciam excommunicacionis incurrat.</p>
                    <p>Item statuimus, ut quicumque clericorum, contra ius et libertatem ecclesie cathedralis, uel honorem episcopalis dignitatis, aduocauerit uel conspiracionem fecerit, eo ipso excommunicacionis sententie subiacebit.</p>
                    <p>Item statuimus, quod claustra monialium sub diligenti custodia et firma clausura, precipue de nocte, obseruentur, nec clericos uel laicos, religiosos uel seculares, post earum uesperas, ad se ingredi permittant, nisi urgens necessitas et euidens utilitas id exposcat; et tamen non in locis uel horis suspectis.</p>
                    <p>Item prohibemus, ne quis indiscretas indulgencias pronunciet, siue pronunciare presumat.</p>
                    <p>Item statuimus, ut in monasteriis quibuscumque nullus precio uel paccione recipiatur in fratrem uel sororem, nec in prebendarios uel prebendarias, sine suorum diocesanorum consensu, quod si factum fuerit, sit irritum et inane, contrafacientes uero et consentientes iuxta arbitrium diocesani puniantur. Item statuimus, ut si quis laicorum causas ad ecclesiasticum forum spectantes, que sunt hee: omnes cause clericorum, quando inter se litigant uel a laicis impetuntur, siue agatur ex contractu uel quasi, seu delicto uel quasi, Item cause matrimoniorum, natalium, iuris patronatus, decimarum, uotorum, testamentorum, maxime quando agitur de legatis ecclesiis et piis locis et religiosis, tuicio peregrinorum uisitancium limina [2] beati Olaui et aliarum ecclesiarum cathedralium in Noruegia et eorum cause, item cause possessionum ecclesiarum, simonie, fornicacionis, adulterii, incestus, periurii, usurarum, sacrilegii, heresis, et alie consimiles, que ad ecclesiam spectant mero iure, contra composicionem inter regnum et ecclesiam olim initam, et iuramento hinc inde firmatam, scienter, in contemptum ordinariorum, examinandas, discutiendas uel difiniendas sibi assumpserit, uel qui clericum inuitum ad forum traxerit seculare, uel de rebus ipsorum clericorum uel ecclesiarum, ipsis irrequisitis uel contradicentibus, iudicauerit, ipso facto sentenciam excommunicacionis incurrat.</p>
                    <p>Item si quis in clericum, monachum uel conuersum, uirginem sacram uel conuersam, uel in aliam religiosam personam, cuius religio approbata est, manus uiolentas et temerarias iniicit, ipse ligatur a canone similiter et is, cuius auctoritate et mandato illud fit, nisi mandatum integrum reuocauerit, item [3] qui tam temerario mandato presumpserit obedire.</p>
                    <p>Item et ille latam a canone sentenciam incidit, qui cum potest clericum defendere a uiolencia et iniuriosa manuum inieccione, et non defendit, quod uerum est de eo, qui dum racione potestatis uel officii, prohibere potest [4] et manifesto facinori desinit obuiare.</p>
                    <p>Item si potestas, consules et rectores, baliui, et alii officiales laici ciuitatum et aliorum locorum, angarias et exacciones indebitas ecclesiis, clericis, aut eorum possessionibus inferant, et iurisdiccionem seu auctoritatem prelatorum euacuauerint, nisi moniti desistant, tam ipsi quam ipsorum fautores, excommunicacionis sententie, late per canonem, se nouerit subiacere.</p>
                    <p>Item ille, qui alicui supradictorum succedit, post mensem ecclesiastica censura percellitur, nisi infra duos menses post ipsorum excessum talia [5] sui predecessoris emendauerit; quia ipso eo facto eidem intelligitur consentire.</p>
                    <p>Item illi, qui contra libertatem ecclesiasticam statuunt, nisi statuta edita et in scriptis redacta infra duos menses post ipsorum puplicacionem de libris suis capitularibus deleuerint, excommunicacionis sentencia, lata a canone, innodantur.</p>
                    <p>Item statutorum ipsorum scriptores, nec non potestates, consules et rectores, et consiliarii locorum, si secundum ea iudicare presumpserint, uel in formam redegerint iudicata; similiter, si consuetudines seruauerint uel seruari fecerint, contra libertatem ecclesie introductas, excommunicacionis sentenciam non euadant. Item matrimonia clam contrahentibus triennalis penitencia inponatur, sacerdotes uero, tales coniuncciones non prohibentes atque debitas denunciaciones requisiti obmittentes, ac talibus contractibus interesse non cauentes, per triennium ab officio suspendantur, et grauius, si culpe qualitas postulauerit, puniantur.</p>
                    <p>Qui uero, uiuente uxore, scienter cum alia contraxerit, uel e contrario, excommunicacioni subiaceat ipso facto, a qua, nisi tanquam pro simplici adulterio satisfecerit, nullatenus absoluatur.</p>
                    <p>De contrahentibus autem secundas nupcias statutum est, quod uir uel mulier ad secundas nupcias transiens benedici non debeat, cum alias fuerit benedicta, ne iniuria fiat huiusmodi sacramento.</p>
                    <p>Et presbiteri, qui scienter secundas nupcias benedixerint, per suum diocesanum a suspensionis sentencia, quam incurrunt uel hactenus incurrerant, absolui possunt, et super execucione ordinum ac retencione beneficiorum, per eosdem libere dispensari.</p>
                    <p>Item clerici beneficiati decedentes, ecclesiis a quibus fructus leuauerunt, decimam partem bonorum per ecclesiam acquisitorum, in ultima disposicione relinquant; quod si renuerint, ad ius commune duximus recurrendum.</p>
                    <p>Item statuimus, quod canonici existentes in studio, de suorum sentencia prelatorum integre prebendarum suarum fructibus gaudeant, set uicaria et cetera omnia ecclesie debita de fructibus ad communem mensam spectantibus deducantur.</p>
                    <p>Et quicumque procurator mense communis ante terminum depresente procuracionis seu dispensacionis sue ad requisicionem procuratorum absentium, uicarias seu onera non soluerit, eo ipso ab ingressu ecclesie sit suspensus.</p>
                    <p>Item ut canones late sententie, per quos excommunicacionis sentenciam ipso facto quis incidat, semel in anno in ecclesiis cathedralibus, ac eciam in aliis maioribus ecclesiis, in uulgari puplicentur, et post puplicacionem singulis annis, qui in dictos canones inciderint, pulsatis campanis, candelis accensis, excommunicati generaliter nuncientur.</p>
                    <p>Item quicumque clericus, qui cuiquam contra ecclesiam, in subuersionem ecclesiastice libertatis, patrocinium prestiterit, uel impugnantibus eandem ad hoc auxilium uel concilium inpenderit, ipso facto sentenciam excommunicacionis incurrat.</p>
                    <p>Item quicumque res uel bona, in ecclesiis uel cimiteriis custodiendi causa reposita, furtiue uel uiolenter rapuerit uel extraxerit, uel alias immunitatem ecclesie qualitercumque uiolauerit, uel hoc fieri mandauerit, excommunicacionis sentencia ipso facto sit ligatus.</p>
                    <p>Item uolumus quod ad ieiunium uigilie beati Mathie et ipsum festum, tempore bissextili, antiqua ipsius ecclesie consuetudo obseruetur.</p>
                    <p>In quorum omnium euidenciam et fidem pleniorem, cum sigillis nostris discreti uiri, domini Arno Ketilli, in procuratorio uenerabilis in Christo fratris nostri, domini Salomonis dei gracia episcopi Aslensis, Barderus Eindridi et Thorphinus Eirici, Nidrosiensis, Arno Thorstani, Aslensis, Odgarus Thorstani et Bothulphus Asberni, Bergensis, Petarus Eindridi, et Thoras [6] Thorkilli, Stawangrensis, Barderus Beronis, Hamarensis ecclesiarum canonici, ipsarum ecclesiarum capitulorum procuratores, sua sigilla presentibus affixerunt.</p>
                    <p>Actum Nidrosie .x. kal: Septembris anno gratie mo. ccco. lio.</p>
                </div>
                <div>
                    <head>Footnotes</head>
                    <p>[1] [qui] bracketed here</p>
                    <p>[2] [limina] bracketed here</p>
                    <p>[3] [item] bracketed here</p>
                    <p>[4] [potest] bracketed here</p>
                    <p>[5] [talia] bracketed here</p>
                    <p>[6] Thor(i)as in ed.</p>
                </div>
            </div>
        </body>
    </text>
</root>
