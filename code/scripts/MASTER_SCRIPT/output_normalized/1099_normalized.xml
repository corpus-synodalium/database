<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nantes</title>
                <recordID>1099</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1370</origDate>
                <dateNotes/>
                <origPlace>Nantes</origPlace>
                <diocese>Nantes</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1099</p>
                <p>Year: 1370</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: date given by Nicolas Travers in his autograph copy of Tours councils (see Pontal repertoire, 317, n3)</p>
                <p>Place: Nantes</p>
                <p>Diocese: Nantes</p>
                <p>Province: Tours</p>
                <p>CountryModern: France</p>
                <p>Latitude: 47.21806</p>
                <p>Longitude: -1.55278</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Simon de Langres</p>
                <p>IssuingAuthorityAlt: None</p>
                <p>RegnalStart: 1366</p>
                <p>RegnalEnd: 1382</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, col 961-68</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>QUamuis triste sit ualde quod loquimur, plures capellanis, capellanias in ecclesia Nannetensi et alibi in ciuitate et diocesi Nannetensi obtinentes sua beneficia deserunt, tam in spiritualibus quam temporalibus defraudata; et quod est deterius, bona dictarum capellaniarum eisdem pro dotacione perpetua per suos fundatores assignata, deuastant, dilapidant, et consumunt: ita quod post eorum cessionem uel decessum non reperitur idoneus successor, qui uellet easdem capellanias pro beneficiis acceptare, in ipsorum dilapidatorum preiudicium animarum, fundatores beneficiorum suis salubribus desideriis defraudando: statuimus et ordinamus quod omnes et singuli capellani, capellanias in ecclesia Nannetensi, uel alibi in ciuitate et diocesi Nannetensi obtinentes, deserentes suas capellanias ultra sex menses, suis debitis officiis et potissime missis defraudatas, cessantibus legitimis impedimentis, super quibus interum tenebuntur dominum Nannetensem episcopum uel eius uicarium in spiritualibus certificare, eo ipso sint dictis capellaniis taliter desertis totaliter priuati, aliis personis conferendis, Et si qui dictorum desertorum ab episcopo obtinuerunt licenciam uel dispensacionem super pluralitate beneficiorum uel residencia in ipsis capellaniis uel aliis beneficiis suis non faciendis, ipsas reuocamus.</p>
                </div>
                <div>
                    <head>Capitulum 2</head>
                    <p>Item, statuimus quod littere excommunicatorie curiis episcopi et inferiorum impetrate, infra quindecim dies a tempore impetracionis curato loci et in publico exhibeantur, ut possint denunciari, et ad noticiam excommunicatorum deuenire: alioquin curatus non tenetur illas sigillare, aut excommunicatos publice nunciare, sed solum suspensos et excommunicatos euitare, et a sacramentis et communione fidelium quantum in se est repellere, donec fuerint absoluti.</p>
                    <p>Aduersarius eciam taliter recelans excommunicaciones et suspensiones ultra quindecim dies tenetur, et ipsum decernimus teneri propriis expensis suspensos et excommunicatos absolui facere et procurare sine difficultate et damno suspensionis et excommunicacionis, sine tamen preiudicio iudicati, uel offense manifeste, si que sint, quibus ob hoc nolumus derogari.</p>
                </div>
                <div>
                    <head>Capitulum 3</head>
                    <p>Item, statuimus quod nullus sacerdos peregrinus uel ignotus uel alius de cetero in ciuitate uel diocesi Nannetensi in absencia curatorum absque licencia episcopi curas animarum regere, audire confessiones, uel absoluere preterquam in mortis articulo presumat; et si secus fecerit, decernimus ipsos presumtores sentenciam suspensionis a diuinis incurrere ipso facto, et alias puniendos iuxta exigenciam facti et qualitatem persone.</p>
                </div>
                <div>
                    <head>Capitulum 4</head>
                    <p>Contra perturbantes iurisdiccionem ecclesiasticam.</p>
                    <p>Item, precipimus ecclesiarum rectoribus, et capellanis, et eorum uices gerentibus, ut ipsi singulis diebus dominicis et festiuis solemnibus statim post offertorium in missis suis publice denuncient excommunicatos auctoritate canonum et conciliorum prouincialium prouincie Turonensis, omnes et singulos cuiuscumque condicionis existant, turbantes, diminuentes, et ledentes iurisdiccionem, et libertatem ecclesiasticam infringentes.</p>
                </div>
                <div>
                    <head>Capitulum 5</head>
                    <p>De ignitegio.</p>
                    <p>Item, precipimus, ut ipsi faciant hora consueta pulsari campanas in ecclesiis suis ad ignitegium gallice couurefeu, et precipiant parochianis ad pulsacionem huiusmodi dicere genibus flexis uerbum salutacionis ab angelo gloriose Uirgini MARIE Aue Maria: et ex hoc lucrantur decem dies indulgentie.</p>
                </div>
                <div>
                    <head>Capitulum 6</head>
                    <p>Item precipimus eis quod singulis diebus dominicis et festiuis solemnibus missas celebrent et compleant infra horam tertie, et moneant ex parte nostra parochianos, ut ipsi uel saltem sufficiencior persona de qualibet domo compareant personaliter in ecclesiis suis parochialibus, missas et alia diuina precepta facienda audituri sub pena excommunicacionis et dimidie libre cere a quolibet deficiente soluende pro luminari ecclesie parochialias.</p>
                </div>
                <div>
                    <head>Capitulum 7</head>
                    <p>Item, Inhibemus omnibus et singulis laicis utriusque sexus, ne quis ipsorum durante celebracione missarum chorum seu cancellum ecclesiarum ipsarum, et maxime secus altare, aut in ipsis stent sub pena excommunicacionis et dimidie libre cere pro dicto luminari.</p>
                </div>
                <div>
                    <head>Capitulum 8</head>
                    <p>Item, statuimus sub eisdem penis, ne quis de cetero in ecclesiis uel cimeteriis sedicionem excitet, clamorem moueat, impetumue committat, sed penitus a quibuscumque negociacionibus secularibus, precipue a nundinis et foris quibuscumque, secularium iudicum strepitu conquiescat, et a choreis et cantilenis illicitis et nocturnis uigiliis studeant abstinere.</p>
                </div>
                <div>
                    <head>Capitulum 9</head>
                    <p>Item, statuimus quod nullus curatus uel capellanus recipiat ad purgacionem post partum in concubinatu manifeste genitum, illam matrem concubinam, quousque abiuret publice illicitam cohabitacionem sui concubinarii, de quo concepit, de qua abiuracione officialem Nannetensem certificabit infra quindecim dies inde sequentes, et pro qualibet uice qua hoc certificare neglexerit, seu ad purgacionem sine abiuracione admiserit, mulctabit ipsum curatum, uel capellanum negligentem et admittentem, ut supra, in uiginti solidos fabrice ecclesie Nannetensis soluendos.</p>
                </div>
                <div>
                    <head>Capitulum 10</head>
                    <p>Contra turbantes iurisdiccionem ecclesiasticam.</p>
                    <p>Item, monemus curatos et eorum loca tenentes, ut quolibet mense, die dominica qualibet, post officium misse publicent, et in Romancio exponant constitucionem apostolicam incipientem Quoniam intelleximus extra de immunitate ecclesie libro sexto.</p>
                    <p>Uidelicet illos qui litterarum apostolicarum impetratores uel alios quoslibet ad forum ecclesiasticum recurrentes, super causis que ad idem forum ecclesiasticum de iure uel antiqua consuetudine pertinere noscuntur, compellunt seu compelli faciunt uel procurant ad desistendum, uel in foro seculari de questionibus huiusmodi litigant, per eorumdem iudicum ecclesiasticorum, uel litteras impetrantium aut litigantium seu litigare uolentium, aut propinquorum ipsorum, seu rerum illorum, aut ecclesiarum suarum eciam capcionem, modisue aliis quibuscumque; et generaliter quoscumque impetrantes quominus querelantes possint iusticiam obtinere coram iudicibus ecclesiasticis delegatis seu ordinariis, de causis, que, ut premissum est, ad cognicionem perinent eorumdem; nec non dantes ad premissa uel aliquod premissorum consilium, auxilium, uel fauorem; et nisi iudici et parti de iniuriis, damnis, expensis, et interesse satisfecerint, nullatenus absoluendos, denuncietis excommunicatos auctoritate constitucionis Quoniam intelleximus extra. de immunitate ecclesie libro sexto, et uice qua in hoc defecerint, in uiginti solidos fabrice ecclesie soluendos, tenore presentis statuti condemnamus.</p>
                </div>
                <div>
                    <head>Capitulum 11</head>
                    <p>Item, prohibemus et decernimus collacionem seu prouisionem quamcumque de beneficio ecclesiastico non prius decreto, et auctoritate pontificis fundato, creato, et approbato faciendam, prout est, irritam et inanem, et de iure non tenere: conferentes insuper, et huiusmodi collacionem recipientes ad omnes fructus restituendos efficaciter teneri, et per annum a percepcione fructuum aliorum beneficiorum suorum suspensos, et inhabiles ad quodcumque beneficium ecclesiasticum obtinendum, et alias, ut de iure puniendos.</p>
                </div>
                <div>
                    <head>Capitulum 12</head>
                    <p>Item, inhibemus ne quis subditorum nostrorum se faciat clandestine maritari, seu ad benedicciones [1] recipi nupciales, et ne quis talibus sponsalibus seu benediccionibus clandestinis intersit scienter, aut ea fieri procuret: alioquin eos qui sic facient, aut intererunt, uel alias ea fieri et procurari facient, aut interesse presumserint, in his scriptis excommunicacionis sentencia innodamus, et eam auctoritate nostra incurrere uolumus ipso facto, aliis penis canonicis et conciliorum prouincialium contra tales editorum in suo robore duraturis; et hoc uolumus et mandamus per ecclesiarum rectores et capellanos populo ad diuina audienda congregato publicari, et ad parochianorum noticiam deduci.</p>
                </div>
                <div>
                    <head>Capitulum 13</head>
                    <p>Et omnes qui ab ecclesiis uel personis ecclesiasticis aut rebus suis propriis, quas non causa negociacionis deferunt uel deferri faciunt, seu transmittunt, aliqua pedagia, seu guidagia exigant uel extorqueant per se uel per alium suo nomine, uel eciam alieno, aut easdem ecclesias uel personas ecclesiasticas ad huiusmodi persoluenda compellunt, contraria consuetudine non obstante, excommunicatos, ciuitates quoque, castra, uel loca, quorum collegia uel uniuersitas in his deliquerunt, interdicto ecclesiastico supposita nuncietis, ut extra de cens. Quam-quam lib. VI.</p>
                </div>
                <div>
                    <head>Capitulum 14</head>
                    <p>Item, mandamus omnibus ecclesiarum rectoribus et capellanis nobis subditis, quatenus omnes et singulos temporale dominium obtinentes, secularis iustitie et potestatis gerentes officium, et alios seculares homines coniuraciones, confederaciones, colligaciones seu conspiraciones facientes contra ecclesiasticam libertatem, maxime restringendo et diminuendo ecclesiasticam iurisdiccionem, et subditis suis, ne in foro ecclesiastico litigent, et in his que ad forum ecclesiasticum de iure uel consuetudine pertinent, inhibendo; et iustitarios solam temporalem iurisdiccionem habentes, qui in accionibus personalibus ecclesiasticas personas litigare compellunt, et omnes qui predictas personas coram dictis secularibus iusticiariis super accionibus personalibus traxerint, aut trahi procurauerint, et potestates seculares ecclesiasticas personas opprimentes post statuta concilii, uolentes immunitati ecclesie prouidere, usque ad satisfaccionem congruam; nec non omnes et singulos qui iurisdiccionem ecclesiasticam ordinariam, antiquas ecclesiasticas consuetudines, et eciam libertates impedire, diminuere, turbare, uel in aliquo usurpare presumserint; et omnes illos qui consilium, auxilium, mandatum, opemue prebuerint ad premissa clam uel palam; et omnes qui nuncios, aut executores ecclesiasticorum iudicum, aut alios liberos eorumdem actaue iudiciaria deferentes, hac occasione uerberare, capere, detinere, occultare, carceri mancipare, aut, quod censendum est grauius, interficere, litteras uel acta iudiciaria predicta personis memoratis aufferre, [2] seu ea rumpere, cancellare, aut alias destruere quoquo modo, uel sic ablata celare presumserint; aut ut ista fiant procurauerint, uel facientibus consilium uel opem duxerint adhibendam; et omnes qui banna, inhibiciones, comminaciones, et quascumque damnificaciones ipsis litigantibus uel litigare uolentibus in curia ecclesiastica, uel propinquis eorum, clam uel palam, directe uel indirecte, et alias quoquo modo inferunt; et omnes infringentes et uiolantes consuetudines et antiquas libertates ecclesiarum prouincie Turonensis; et omnes laicos qui hominibus suis uel aliis sibi subditis, ne personis ecclesiasticis, cum quibus habent aliquid questionis, ignem aut aquam ministrent, et ne aliquid eis uendendo seu emendo aut aliter communicent quoquo modo inhibere presumunt, ipsos Iudeis quodammodo comparentes, dum eis alios communicare non sinunt; et omnes qui ponunt comestores uel custodes in domibus prelatorum; et omnes qui ponunt comestores in domibus religiosorum et aliarum ecclesiasticarum personarum; et omnes et singulos temporalem iurisdiccionem exercentes, qui personas ecclesiasticas super decimis, de quibus, ut de suis in possessione pacifica nomine beneficiorum suorum per annum extiterunt, sine auctoritate iudicis ecclesiastici molestant et impedimentum apponunt, occupando, saisiendo, manum apponendo, uel alias inhibendo subditis suis, ne recipiant ad firmam, uel alias impediendo quominus decimas tales et earum fructus percipiant, donent, uel tradant ad firmam, uel uendant secundum quod eisdem personis ecclesiasticis uidetur expedire; et omnes qui fugientes ad ecclesiarum tutelam contra utriusque iuris statuta, et ecclesiasticam libertatem ibidem uulnerant, mutilant, interficiunt, uel incendunt, seu uictualia et alia necessaria sibi ministrare non sinunt, aut exinde extrahunt uiolenter, extractos uulnerare seu mutilare et incarcerare presumant, nonnumquam ultimum eis supplicium inferentes, aut ista fieri precipiunt, aut procurant, seu consilium aut opem adhibent in tantis sceleribus perpetrandis; et omnes et singulos quemquam in Dei ecclesia seu cimeterio existentem percutientes, aut animo maleuolo diffidentes, et tumultum seu impetum ex quibus oriatur scandalum aut diuinum officium perturbetur facientes; et omnes et singulos clericorum et quarumcumque ecclesiasticarum personarum uiolentos seu iniuriosos uel temerarios percussores; seu qui in clericum uel quemcumque religiosum eciam non professum tacite uel expresse manus iniiciunt uiolentas uel eciam temerarias; et illos qui iubent aut mandant hoc fieri, uel auctoritatem prestant; et illos quorum nomine hoc fit, si ratum habuerint, et post factum licet super hoc nihil mandent; et illos qui clericum inuitum et renitentem retinent, ponendo sibi insidias uel custodes ne recedat, uel ipsum infra domum aliquam uel castrum includendo, licet manum non iniiciant per se uel per alios in eumdem; et omnes qui faciunt et seruant statuta uel consuetudines inductas contra libertatem ecclesie, et qui secundum predicta statuta et consuetudines iudicant, uel scribunt iudicata; et incendarios ecclesiarum, et quoscumque uiolatores earumdem; et illos qui in gradibus affinitatis uel consanguinitatis prohibitis a iure, aut cum monialibus matrimonium scienter contrahunt, et religiosos ac moniales et quoscumque clericos in sacris ordinibus constitutos quouis modo matrimonium contrahentes; et quoscumque temporale dominium obtinentes, qui suis subditis inhibere uel interdicere presumunt, ne prelatis aut clericis seu aliis personis ecclesiasticis quidquam uendant, aut emant aliquid ab eisdem, aut ipsis bladum dent, panem coquant, uel alia obsequia exhibeant; et religiosos extreme-unccionis, uel Eucharistie sacramentum clericis aut laicis ministrare, matrimonia inter aliquos solemnizare presumentes, non habita super hoc parochialis presbyteri licencia speciali; et religiosos qui postquam in casibus expressis in iure uel eisdem per priuilegia sedis apostolice concessa, a sentencia canonis, uel a sententiis per statuta prouincialia aut synodalia promulgatis, seu ut uerba eorum recitentur, a pena et culpa quemquam absoluere presumunt; religiosos in sermonibus suis uel alibi proferre aliqua presumentes, ut retrahant audientes a solucione decimarum ecclesiis parochialibus debitarum; et eosdem religiosos scienter omittentes seu negligentes eis quorum confessiones audiunt conscienciam facere super decimis ecclesiis persoluendis, si antequam negligenciam huiusmodi purgauerint, predicare presumserint quouis modo. [3] Nam primo propter omissionem et negligenciam predictam ab officio predicacionis tamdiu sunt suspensi, donec confitentibus ipsis conscienciam fecerint, si hoc ipsum sibi dicendi commode habuerint facultatem, exinde sentenciam excommunicacionis incursuri ipso facto, si predicare presumserint, dicta negligencia non purgata; [4] et illos qui absolucionem a sentencia excommunicacionis eiusdem aut suspensionis uel interdicti per vim uel metum extorquere presumunt; et omnes qui pro eo quod in reges et principes, barones, nobiles, bailliuosue, uel quoslibet ministros eorum, aut alios quoscumque excommunicacionis uel suspensionis, seu interdicti sentencia fuerit promulgata, licenciam dederint eos qui tales sentencias protulerunt, siue eos quorum sunt occasione prolate, uel easdem sentencias obseruantes, seu taliter excommunicatis communicare nolentes occidendi, capiendi, seu alias in personis aut bonis suis uel suorum grauandi, nisi licenciam ipsam re integra reuocauerint, uel si ad bonorum capcionem occasione ipsius licentie sit processum, nisi bona ipsa infra octo dierum spatium restituta, aut satisfaccio pro ipsis impensa; et omnes qui predicta licencia sibi data uti presumunt, uel alioquod premissorum alias committent suo motu; et omnes quibus cum a sententiis excommunicacionis absolucionem obtinent, iniungitur ut ordinariorum suorum, uel aliorum quorumlibet se conspectui representent, suscepturi penitenciam ab eisdem, uel mandatum excommunicatoris super illis pro quibus excommunicati fuerant, recepturi, et passis iniuriam, seu illis quibus fuerunt obligati, satisfacturi: si hoc cum primum commode possunt, non curauerint adimplere, [5] nam in eamdem sentenciam, seu similem qua prius ligati fuerant, reincidunt ipso facto; [6] et omnes illos qui in cimeteriis ecclesiarum, in casibus non concessis a iure, quorumcumque defunctorum corpora tempore interdicti, uel excommunicatos publice, aut nominatim interdictos, seu eciam usurarios manifestos scienter sepeliunt, et quoscumque in locis suppositis ecclesiastico interdicto, quemque diuina celebrare officia quomodolibet compellentes, aut aliquos presertim excommunicatos uel interdictos ad eadem officia audienda euocantes, uel ne excommunicati publice aut interdicti de ecclesiis, dum in eis misse celebrantur, exeant moniti super hoc a celebrantibus prohibentes; et excommunicatos uel interdictos in ipsis ecclesiis remanere presumentes, postquam ut exeant a celebrantibus moniti fuerint, nominatim denuncietis excommunicatos auctoritate canonum et concilii Bituricensis per Domnum SIMONEM sedis apostolice legatum et cardinalem celebrati, et prouincialium conciliorum prouincie Turonensis.</p>
                </div>
                <div>
                    <head>Capitulum 15</head>
                    <p>Item, quia in prouinciali concilio Turonis celebrato, incipiente Ad honorem Omnipotentis, continetur clausula que sequitur: [7] Item, omnes cuiuscumque status aut condicionis existant, qui personas ecclesiasticas aut ecclesiarum ministros, quominus decimas possint ad ipsos seu eorum ecclesias pertinentes colligere, percipere, aut ad firmam tradere cui aut quibus expedire uiderint, impedire presumserint quoquo modo, post inhibiciones et moniciones eis in generali competenter factas, precipimus excommunicacionis uinculo generaliter innodandos et excommunicatos usque ad satisfaccionem condignam nunciandos. [8]</p>
                    <p>Cuius auctoritate concilii precipimus sub pena excommunicacionis omnibus ecclesiarum rectoribus et capellanis, et eorum cuilibet, quatenus contenta in dicta clausula per tres dies dominicos in ecclesiis parochialibus populo ad diuina audienda congregato lingua materna exponatis; et inhibeatis illis presumtoribus, ac eos moneatis, licet simili modo fuerit inhibitum publice et in generali dictis diebus dominicis, ne contra dictas personas ecclesiasticas, seu ecclesiarum ministros, aut eorum aliquos super contentis in dicta clausula, seu eorum occasione aliquid attentare, aut eos aliqualiter grauare uel impedire presumant.</p>
                    <p>Quod si secus fecerint, dicta trina monicione et inhibicione premissis, presumtores prefatos, et eorum singulos, quos nisi infra octo dies inde sequentes super hoc satisfaccionem condignam impenderint, ut dictum est generaliter in his scriptis, excommunicamus, excommunicatos publice et in generali nuncietis singulis diebus dominicis et festiuis.</p>
                </div>
                <div>
                    <head>Capitulum 16</head>
                    <p>Item, dictis ecclesiarum rectoribus, uicariis et capellanis, in uirtute obedientie mandamus, quatenus quoties religiosi in dictis ecclesiis prima dominica, et quarta, et ultima quadragesime, et in festis Ascensionis dominice, et Pentecostes, Natiuitatis Iohannis-Baptiste, Assumcionis, et Natiuitatis B. MARIE Uirginis matris Dei populo predicabunt, ipsos religiosos requirant, quod in eorum sermonibus sub penis contentis in Decretali Cupientes, extra de penis in Clementinis, audientes sermones ipsorum expresse studeant uerbo et opere informare, nec non et his quorum audient confessiones conscienciam facere, ac eos moneant, quod decimas ecclesiis parochialibus, quibus ex precepto diuino et canonico debentur, soluere et reddere non omittant.</p>
                    <p>Immo ad earum solucionem promto animo sint intenti, ne per eorumdem religiosorum indiscretum silentium eos, qui conuerti poterunt ad soluendum, in errore derelinquant.</p>
                </div>
                <div>
                    <head>Footnotes</head>
                    <p>[1] Printed &quot;benediciones&quot;.</p>
                    <p>[2] Sic. Printed with end of line hiphen as &quot;auf-ferre&quot;</p>
                    <p>[3] open round brackets here</p>
                    <p>[4] close round brackets here</p>
                    <p>[5] open round brackets here</p>
                    <p>[6] close round brackets here</p>
                    <p>[7] quotacion marks in margin start here</p>
                    <p>[8] quotacion marks in margin end here</p>
                </div>
            </div>
        </body>
    </text>
</root>
