<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Tulle</title>
                <recordID>0229</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1325</origDate>
                <dateNotes/>
                <origPlace>Tulle</origPlace>
                <diocese>Tulle</diocese>
                <province>Bourges</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Compilation (Diocesan)</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 229</p>
                <p>Year: 1325</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1320x1328</p>
                <p>Place: Tulle</p>
                <p>Diocese: Tulle</p>
                <p>Province: Bourges</p>
                <p>CountryModern: France</p>
                <p>Latitude: 45.267336</p>
                <p>Longitude: 1.765537</p>
                <p>PlaceNotes: None</p>
                <p>Classification: Compilation (Diocesan)</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, 791-97</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>SEntencia lata est in concilio Lugdunensi contra illos, qui racione regalium seu custodie siue aduocacionis, bona ecclesie, sede uacante, usurpant.</p>
                    <p>Item, contra illos qui procurant causam agi coram conseruatoribus, qui solum de manifestis, siue notoriis causis cognoscere habent, non de dubiis.</p>
                    <p>Item, contra illos qui prelatos uel personas ecclesiasticas submittere, subiicere, uel supponere sibi presumunt, nisi de consensu capituli.</p>
                    <p>Item, contra illos qui pedagia, quidagia exigunt ab ecclesiis uel personis ecclesiasticis pro rebus suis, quas non causa negociandi deferunt, uel deferri faciunt seu transmittunt.</p>
                    <p>Item, contra impedientes impetratores litterarum apostolicarum, uel alios quoscumque recurrentes ad forum ecclesiasticum super causis spectantibus ad ecclesiam de consuetudine uel de iure ad desistendum, uel in foro, de quibus huiusmodi litigandum per ipsorum iudicum ecclesiasticorum uel impetrantium, aut litigantium seu uolentium litigare, aut propinquorum ipsorum, seu rerum illarum, aut ecclesiarum ipsarum eciam capcionem modis uel aliis quibuscumque compellunt seu compelli faciunt uel procurant per se uel per alium, uel prestant auxilium uel fauorem, quominus coram iudicibus ecclesiasticis possint in his iusticiam obtinere.</p>
                    <p>Item, contra illos, qui res depositas apud sedes sacras, uel ecclesiasticarum personarum bona cuiuslibet, uel decimas arrestauerint, saisiuerint, seu occupari presumserint; uel arrestari, saisiri, aut occupari mandauerint, aut occupata, saisita, seu arrestata receperint, nec non omnes qui scienter in premissis dederint consilium, auxilium, uel fauorem publice uel occulte.</p>
                    <p>Item, contra dominos temporales, qui subditis suis prohibent, ne prelatis aut clericis, seu personis ecclesiasticis quicquam uendant, uel emant ab eis, neque ipsis bladum molant, coquant, aut alia obsequia exigere presumant.</p>
                    <p>Item, contra illos conducentes domos usurariis alienigenis, uel conductis habere aut alias habitare permittentes, aut eos de terris suis non compellentes, si persone ecclesiastice fuerint.</p>
                    <p>Item, contra illos qui pignorant personas ecclesiasticas pro aliis, nisi infra mensem destiterint.</p>
                    <p>Item, in principes et barones, nobiles, uel quoslibet eorum ministros aut quoscumque alios, si ipsi tales licenciam dant alicui occidendi, capiendi, seu alias in personas uel in bonis suis, seu suorum, grauandi illos qui tulerunt sentencias, uel illos quorum occasione late sunt, uel obseruatores earum, uel talibus communicare uolentibus, nisi re integra licenciam reuocauerint, uel nisi bona propter hoc capta restituant, et in illos qui faciunt premissa racione mandati uel proprio motu; et si per duos menses sentencias sustinuerint, non poterunt absolui, nisi a sede apostolica.</p>
                    <p>Item, in concilio Uiennensi contra illos, qui casibus non concessis a iure excommunicatos publice aut nominatim interdictos uel usurarios manifestos scienter sepelire presumunt.</p>
                    <p>Item, contra sustinentes ordinem seu statum Beguinarum ab ecclesia reprobatum.</p>
                    <p>Item, contra illos qui in gradibus consanguinitatis uel affinitatis a iuribus prohibitis, aut cum monialibus matrimonium contrahunt, nec non contra religiosos et moniales et clericos in sacris ordinibus constitutos matrimonia contrahentes.</p>
                    <p>Item, contra religiosos, qui clericis uel laicis sacramentum extreme-unccionis uel Eucharistie ministrantes solemnizantes, licencia parochialis presbyteri non habita speciali, aut qui excommunicatos a canone, preterquam in casibus a iure uel priuilegio eis concessis, uel a sententiis per statuta synodalia aut prouincialia promulgatis, uel a pena et a culpa absoluentibus.</p>
                    <p>Item, contra illos qui audientes penitencias postponunt facere conscienciam de decimis soluendis, ex quo commode facultatem habuerint faciendi consciencias confitentibus eisdem, sunt suspensi abofficio predicacionis.</p>
                    <p>Et si ea durante suspensione predicare presumserint, sentenciam excommunicacionis incurrant, et eadem sentencia infertur contra eos qui inducunt aliquem ad promittendum iuramentum de sepultura eligenda in domibus eorum, et iam electam ulterius non renuncient.</p>
                    <p>Item, est eadem sentencia contra religiosos uel exemtos, qui non seruant interdictum latum ab ordinario.</p>
                    <p>Item, est eadem sentencia contra dominos temporales, qui durante interdicto, in suis capellis uel aliis ecclesiis terre sue missas et alia diuina officia publice et solemniter faciunt celebrari, et interdictos admittunt et aliquando compellunt ad diuina audienda, uel qui excommunicatos uel interdictos publice exire non permittunt ecclesias, dum missarum solemnia celebrantur, si moniti non desistant.</p>
                </div>
                <div>
                    <head>Capitulum 2</head>
                    <p>Statutum est quod fratres Predicatores et Minores libere ualeant predicare in locis suis uel in plateis communibus, excepta illa hora, in qua locorum prelati uoluerint predicare, uel coram se facere predicari: qua hora predicare, nisi de illorum speciali licencia prelatorum non presumant.</p>
                    <p>In ecclesiis autem parochialibus dicti fratres non poterunt predicare, nisi de speciali licencia rectorum dictorum locorum, uel prelatorum processerit uoluntate.</p>
                </div>
                <div>
                    <head>Capitulum 3</head>
                    <p>Concessum est dictis fratribus auctoritate apostolica, quod libere ualeant confessiones audire, et penitencias iniungere salutares sibi confiteri uolentibus, si de prelatorum uel rectorum parochialium processerit uoluntate, prout et quantum possunt ipsi rectores de iure, uel a dictis prelatis maiores habuerint potestates in ciuitate et diocesi in quibus morantur.</p>
                    <p>Quod si forsan dicti prelati ex causa dictis fratribus secundo supplicantibus sibi licenciam super hoc recusarint audiendi confessiones, ut simplicibus rectoribus sibi datur eadem auctoritate potestas.</p>
                </div>
                <div>
                    <head>Capitulum 4</head>
                    <p>Item, eadem auctoritate statutum est, quod dicti fratres de omnibus oblacionibus, tam de funeralibus, quam de aliis quibuscumque et quocumque modo relictis distincte uel indistincte ad quoscumque certos uel determinatos que non debentur de iure, nec non qualitercumque donatis uel legatis in mortis articulo uel infirmitate ipsius testatoris, de qua decesserit, quocumque modo directe uel indirecte, fratribus ipsis uel aliis pro eisdem, quartam partem in omnibus sine diminucione parochialibus rectoribus seu curatis largiri integre teneantur, facturi et curaturi, quod ipsi fratres non sibi dari procurent in sanitate donantium, quod in infirmitate non fuerant modo simili daturi.</p>
                    <p>Et super premissis eorum conscientie onerantur.</p>
                </div>
                <div>
                    <head>Capitulum 5</head>
                    <p>Item, religiosi exemti uel non exemti, qui decimas noualium sibi appropriare uel usurpare in fraudem ecclesiarum parochialium presumserunt, aut solui prohibuerunt rectoribus earumdem, sunt suspensi auctoritate apostolica ab officiis, administracionibus et beneficiis, donec destiterint, et satisfecerint de premissis.</p>
                    <p>Quod si religiosi huiusmodi beneficiati non fuerint, eo casu quo alii suspensionis, ipsi excommunicacionis sentenciam incurrant, priuilegiis non obstantibus quibuscumque.</p>
                </div>
                <div>
                    <head>Capitulum 6</head>
                    <p>Statutum est per sedem eamdem, quod decima beneficiorum ad tempus concessa simpliciter et secundum taxacionem decime soluatur, et solui debeat, in moneta currenti in patria communiter, nec per moram solucionis huiusmodi decime ecclesiarum calices, libri, et alia ornamenta ecclesiastica diuinis officiis deputata capi debent.</p>
                </div>
                <div>
                    <head>Capitulum 7</head>
                    <p>Item, constitucio est bone memorie pape URBANI, et per summum pontificem hodie approbata et publicata, quod de sacratissimo Corpore Christi festum speciale fiat perpetuo annis singulis quinta feria post octauem Pentecosten, et colatur a clero et populo, et hac die, dominica ante dictam quintam feriam populo predicetur.</p>
                    <p>Et conceduntur colentibus et honorantibus dictum festum in die et per octauam eiusdem festi M. et CCC. dies de indulgencia uere penitentibus et confessis.</p>
                </div>
                <div>
                    <head>Capitulum 8</head>
                    <p>Item, statutum quod religiosi tam exemti quam non exemti deputati ad execucionem cuiuslibet ultime uoluntatis, de hoc teneantur ordinariis reddere racionem; et quod ipsos ipsi ordinarii, si delinquerint, non obstantibus quibusuis priuilegiis, possunt et debent punire.</p>
                </div>
                <div>
                    <head>Capitulum 9</head>
                    <p>Item, statutum est per sedem apostolicam, ut aliquo impedimento non obstante canonico, possit quis libere in decimo octauo anno in subdiaconum; in uigesimo anno in diaconum; in uigesimo quinto in presbyterum promoueri.</p>
                </div>
                <div>
                    <head>Capitulum 10</head>
                    <p>Inhibitum est auctoritate apostolica, ne questores aliqui, nisi apostolicas uel diocesani litteras exhibuerint, admittantur, nec permittantur populo predicare, nec exponere aliquid, nisi quod in dictis litteris continetur, et littere cum indulgentiis uideantur, cum ipsi, ut fertur communiter, indulgencias populis de facto pro libito uoluntatis concedant, super uotis dispensent, a peccatis quibuscumque absoluant, terciam aut quartam partem de penitentiis iniunctis relaxent, animas parentum de purgatorio, ut dicunt, extrahant, et ad paradisi gaudia perducunt, plenam peccatorum remissionem indulgeant, a pena et a culpa absoluant, et precipitur prelatis quod taliter puniantur, quod sic ceteris transeat in exemplum.</p>
                </div>
                <div>
                    <head>Capitulum 11</head>
                    <p>Item, precipitur ne clerici uirgata et radiata partita ueste publice utantur, nisi ex causa racionabili.</p>
                    <p>Quod si fecerint, per VI. menses de percepcione beneficiorum sunt suspensi; non beneficiati et promoti infra sacerdotium sunt per idem tempus inhabiles ad beneficium ecclesiasticum obtinendum.</p>
                    <p>Ceteri uero sacerdotes et religiosi, si dictam uestem aut pileum lineum publice portent in capite, sunt suspensi per annum a percepcione fructuum beneficiorum suorum.</p>
                    <p>Si uero beneficiati existant, redduntur inhabiles, ut supra; sed et tales et ceteri quicumque clerici utentes opitegio seu tabardo folerato usque zonam, et ita breui, quod uestis inferior notabiliter uideatur; ipsum tabardum teneatur dare et religiosi non beneficiati suis superioribus assignare, alioquin penas annotatas superius incurrant.</p>
                    <p>Hoc idem de clericis presertim beneficiatis, caligis scacatis rubeis, ac uiridibus publice utentibus dicimus esse censendum.</p>
                </div>
                <div>
                    <head>Capitulum 12</head>
                    <p>Item, statutum est quod feneratores, siue usurarii censura ecclesiastica compellantur ad exhibendum in iudiciis usuras repetentibus superiorum codicem racionum cum de usurariis agitur.</p>
                    <p>Si quis autem affirmare presumserit exercere usuras non esse peccatum, ut hereticus puniendus est.</p>
                </div>
                <div>
                    <head>Capitulum 13</head>
                    <p>Item, statutum est, ne quis de cetero, nisi in casu necessitatis seu periculo mortis, in aula, camera, aut priuatis domibus aliquem uel aliquam audeat baptizare, exceptis filiis regum et principum; sed in ecclesiis, in quibus sunt fontes ad hec deputati; et si secus attentatum fuerit, tam presentes quam baptizantes per locorum ordinarios districtius castigentur.</p>
                </div>
                <div>
                    <head>Capitulum 14</head>
                    <p>Insuper uolumus et precipimus, ut statuta synodalia hactenus per reuerendos episcopos Lemouicenses facta et magna maturitate digesta, ut approbata per nos obseruetis, quousque per nos aliud fuerit ordinatum.</p>
                </div>
                <div>
                    <head>Capitulum 15</head>
                    <p>Item, et nos auctoritate ordinaria, monicione prius competenti premissa, excommunicamus omnes illos, siue sint clerici siue laici, cuiuscumque ordinis, dignitatis, seu condicionis existant, qui inhibent seu impediunt, et inhibere seu inhiberi faciunt, directe uel indirecte, quominus more solito clerici et laici diocesis Tutelensis libere et secure ueniant ad curiam Tutelensem, litigent in eadem, seu litigare nolentes per capcionem bonorum, uel infestacione parentum uel amicorum qualicumque similiter colore compellant.</p>
                </div>
                <div>
                    <head>Capitulum 16</head>
                    <p>Item, statuimus et ordinamus, quod quicumque nuncios nostros uel officialis nostri, uel executorem nostrorum seu officialium eorumdem litteras deferentes uerberauerint uel impedierint per se uel per alium, uel litteras rapuerint, aut maliciose retinuerint, aut quacumque occasione causarum, quas plene coram nobis uel officiali nostro mouent interdici, insidiantur uel damnificantur in personis uel rebus, ipso facto sentencias excommunicacionis incurrant, et omnes qui ad hoc opem prebuerint, uel assensum, consilium: a qua sentencia, nisi per nos absolui non possunt.</p>
                </div>
                <div>
                    <head>Capitulum 17</head>
                    <p>Item, sub pena suspensionis, quam in uos ferimus, nisi mandatis nostris parueritis in hac parte, uobis iniungimus, quod sentencias latas in predictos turbatores, usurpatores, et decurtatores iurisdiccionis nostre et curie predicte in ecclesiis semel singulis mensibus plebe astante publice nuncietis.</p>
                </div>
                <div>
                    <head>Capitulum 18</head>
                    <p>Item, cum olim statutum fuerit per reuerendos patres Tutelenses episcopos, quod ecclesie illorum qui non resident in eisdem, nec non et eorum qui se ad ordines quos ipsarum ecclesiarum cura requirit, non facerent se infra iuris terminum promoueri, saisirentur; et suspenderunt omnes illos, qui ex nunc in eorum ecclesiis presumserent celebrare: nos ipsum statutum approbantes et eciam innouantes, dictas ecclesias et fructus earum talium saisientes, et saisiri mandantes, et earum uicarios et quoscumque alios in ipsis ecclesiis tandem rectoris nomine sine nostra licencia celebrantes, post mensem ex nunc suspendimus, inhibentes ne rectores ecclesiarum dictarum de dictis fructibus uel alicui alii pro ipsis respondere presumant: quos fructus nobis uel uicario nostro reddi per integrum precipimus et mandamus in utilitatem ecclesie conuertendos: ipsos rectores, si durantibus dictis sententiis aliquid de dictis fructibus perceperint, uel capi fecerint contra huiusmodi inhibicionem nostram residenciam personalem non fecerint, faciendo officium, et tenendo hospitium, excommunicacionis sentencia innodamus, exceptis monachis Tutelensibus et sociis ac familiaribus nostris, quos pro nostro seruicio specialiter duximus retinendos, quos per dictas sentencias nolumus apprehendi: iniungentes in uirtute obedientie, quod ecclesias illorum qui residere in suis ecclesiis contemnent saisiant, et nomine nostro fructus leuent et percipiant, et dictas ecclesias officiare faciant, et de hoc nos certificent, postquam de his sanxerint infra mensem.</p>
                </div>
                <div>
                    <head>Capitulum 19</head>
                    <p>Item, iniungimus et precipimus uobis sub pena suspensionis, quod matrimonia illicite contracta, si que esse in parochiis uestris sciueritis, nobis uel officiali nostro, quam citius commode poteritis, intimetis, et ne aliquas personas matrimonialiter coniungatis, nisi sint in etate legitima ad matrimonium contrahendum, et bannis prius editis, ut est moris, scilicet quod masculus sit in XIV. anno et femina in XII. annos, quamquam forte ab aliquibus pretendatur, quod in personis huiusmodi malicia suppleat etatem, cum cognicio huiusmodi ad nos uel officialem nostrum pertineat in predictis.</p>
                </div>
                <div>
                    <head>Capitulum 20</head>
                    <p>Contrahentes clandestine et cooperantes, et presentes et scientes, et ad hoc consilium prestantes, siue sint clerici, siue laici, seu religiosi uel seculares, sectando statuta predecessorum nostrorum uel concilii prouincialis, excommunicatos esse uolumus, ac eciam denunciamus.</p>
                </div>
                <div>
                    <head>Capitulum 21</head>
                    <p>Item, inhibemus quod nullus sacerdos uel clericus beneficiatus mulierem habeat in domo suspectam: precipientes uicariis nostris et procuratori, ut diligenter inquirant, si sint aliqui tales mulieres habentes, et omnes huiusmodi mulieres suspectas a domibus eorum expellant.</p>
                    <p>Si quis autem canonice monitus fuerit, et deinceps super huiusmodi conuictus fuerit, priuetur ecclesia seu beneficio, nisi cum eo ex causa probabili fuerit dispensatum.</p>
                </div>
                <div>
                    <head>Capitulum 22</head>
                    <p>Item, prohibemus ne proles illegitime nata predictorum in domibus, seu de bonis ecclesiarum aliquatenus nutriatur.</p>
                </div>
                <div>
                    <head>Capitulum 23</head>
                    <p>Item, ne presbyter negociatores publici fiant, nec tabernas frequentent, nec ad talos, nec ad aleas ludant, quod si fecerint punientur grauiter.</p>
                </div>
                <div>
                    <head>Capitulum 24</head>
                    <p>Item, excommunicamus concubinarios, et usurarios manifestos, augures, et quodcumque genus sortilegii exercentes, et requirentes eosdem sortilegos, nec non dantes in eisdem in premissis sortilegiis consilium, auxilium uel fauorem, et qui premissa scirent, et non reuelarent, nisi esset in confessione canonica reuelatum.</p>
                </div>
                <div>
                    <head>Capitulum 25</head>
                    <p>Item, abusores litterarum apostolicarum scientes sunt excommunicati ipso facto auctoritate concilii prouincialis.</p>
                </div>
                <div>
                    <head>Capitulum 26</head>
                    <p>Item, uobis iniungimus, et sub pena excommunicacionis districte precipimus, quod in omnes prepositos, seruientes, bailliuos, et quoscumque alios iurisdiccionem temporalem exercentes, subditos uestros, cum uobis confitebuntur, inter cetera requiratis an in aliquo de predictis casibus contra nos et curiam nostram Tutelensem deliquerint.</p>
                    <p>Quod si fecerint et confessi fuerint, sic quod uinculo excommunicacionis teneantur astricti, ad nos uel officialem nostrum, seu nostris uicariis in nostra absencia, non iniuncta penitencia remittatis absoluendos, nisi de predictis confitentibus mortis periculum immineret; quo casu, ipsos uolumus per uos posse absolui: ita tamen quod corpora ipsorum non tradantur ecclesiastice sepulture, nisi licencia nostra uel officialis nostri prius obtenta, si hoc sit notorium, uel ipsi publice confiteantur, ad quos ipsi per uos prout melius fieri poterit inducantur.</p>
                </div>
                <div>
                    <head>Capitulum 27</head>
                    <p>Item, cum in precedentibus synodis uobis iniunctum fuerit sub pena excommunicacionis, quod constituciones nostras synodales haberi, et presentari qui eas habuerint, per eos steterit, quominus haberent easdem.</p>
                    <p>Nos contra tales tamquam inobedientes, et mandatorum nostrorum contemtores, nec non absentes ab ista synodo, causa racionabili cessante, et contra illos qui non soluerunt, uel soluere recusarunt iura synodalia, canonica monicione premissa, in his scriptis excommunicacionis sentenciam promulgamus.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
