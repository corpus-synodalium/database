<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Trier</title>
                <recordID>0002</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1277</origDate>
                <dateNotes/>
                <origPlace>Trier</origPlace>
                <diocese>Trier</diocese>
                <province>Trier</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 2</p>
                <p>Year: 1277</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: Hartzheim gives date as 1227; redated by Heydenreich, Trierer Synodalstatuten, to 1277; supported by Johanek, Pariser Statuten, 340-41; </p>
                <p>Place: Trier</p>
                <p>Diocese: Trier</p>
                <p>Province: Trier</p>
                <p>CountryModern: Germany</p>
                <p>Latitude: 49.7596</p>
                <p>Longitude: 6.6439</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Heinrich I von Finstingen</p>
                <p>IssuingAuthorityAlt: None</p>
                <p>RegnalStart: 1260</p>
                <p>RegnalEnd: 1286</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: c. 1 contains Middle High German</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Blattau, Statuta synodalia, I, 14-30</p>
                <p>EditionOther: Hartzheim III, 526-35</p>
                <p>SourceNotes: http://books.google.com/books?id=dow-AAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Incipiunt Statuta concilii Treuirensis.</p>
                    <p>Precipimus firmiter et districte, quatenus omnes Sacerdotes de cetero ieiuni nigris capis et rotundis uel superpelliciis et stolis Synodum intrent, et tam eundo quam redeundo ita honeste in hospitiis suis se habeant, ne status Clericorum uertatur in contemtum.</p>
                    <p>Item precipimus firmiter sub pena suspensionis, ut unusquisque Sacerdos penes se habeat Statuta Concilii Treuirensis et Precepta Synodalia, et singulis mensibus legant uel sibi legi faciant, et librum, in quo continentur, ad Synodum secum deferant et in manibus suis teneant ibidem.</p>
                </div>
                <div>
                    <head>Capitulum 1</head>
                    <p>De Baptismo et eius speciebus.</p>
                    <p>Baptismus cum reuerencia et honore celebretur in aqua communi sub hac forma: Ego baptizo te in nomine Patris, et Filii, et Spiritus Sancti.</p>
                    <p>Et laici doceantur a Sacerdotibus suis sic baptizare, eciam mulieres, ut sciant in articulo necessitatis.</p>
                    <p>Et distincte proferantur, id est, cum quadam magna discrecione omnia uerba in baptismo, maxime predicta, in quibus tota uis Sacramenti consistit.</p>
                    <p>Et Gallici Sacerdotes in Romano doceant laicos, quomodo debeant baptizare paruos pueros suos in necessitate.</p>
                    <p>Eciam pater et mater, dicendo cum intencione baptizandi: Ie te baptoi en nomme do Patre et do Fis, et do Sainte Esperit.</p>
                    <p>Theutonici uero dicant: Ich deuffen dich in deme Name des Uaders, inde des Sonnes, inde des heilegen Geistes.</p>
                    <p>Et semper interroget Sacerdos laicum, cum in necessitate baptizauit, quid dixerit? aut que fecerit, aut que egerit? et si inuenerit cum discrecione baptizasse, et formam uerborum obseruasse, et intencionem baptizandi habuisse, approbet factum et faciat sibi deferri puerum et non baptizet eum, sed chrismate inungat eum et dicat illa uerba, que dici solent.</p>
                    <p>Sin autem, rebaptizet eum.</p>
                    <p>Ad leuandum puerum de fonte tres uel quatuor admittantur et non plures.</p>
                </div>
                <div>
                    <head>Capitulum 2</head>
                    <p>Sequitur de Confirmacione et Inunccione.</p>
                    <p>Moneant Sacerdotes populum sibi subditum frequenter ad confirmacionem, quia in hoc Sacramento datur Spiritus Sanctus ad corroboracionem fidei per Sanctam Trinitatem, et quod pueri adulti accedentes ad confirmacionem prius pure confiteantur.</p>
                    <p>Item ad Sacramentum extreme unccionis moneant Sacerdotes populum sibi subditum, quia est medicina corporis et anime, et pluries potest iterari, quando contingit pluries letaliter, id est, mortaliter egrotare.</p>
                    <p>Sed baptismus, nec confirmacio pluries non possunt iterari.</p>
                    <p>Et Sacerdotes exhibentes deuote exhibeant, et ipsa uerba unccionis extreme proprio ore proferant, nihil inde exigentes ab infirmis.</p>
                </div>
                <div>
                    <head>Capitulum 3</head>
                    <p>Sequitur de Eucharistia.</p>
                    <p>Sacramentum Eucharistie ad minus semel in anno suscipiant laici prius contriti et pure confessi suo proprio Sacerdoti uel uiris literalis habentibus auctoritatem delegatam, et habentibus licenciam a Sacerdote loci, ubi uolunt et debent audire confessionem.</p>
                    <p>Si qui autem hoc obmiserint sine licencia suorum propriorum Sacerdotum, illi nobis uel officiali nostro denuncientur super hoc, ut iustum fuerit, corrigendi.</p>
                    <p>Corpus Domini cum campanula et lucerna et luminibus honorifice et decenter portetur infirmis.</p>
                    <p>Item doceantur laici a Sacerdotibus genua flectere, pectus pungere, manus iungere, dum Sacramentum Eucharistie sic portatur ad infirmos.</p>
                    <p>Si aliqua negligencia contigerit in hoc Sacramento, uidelicet obmitteudo, effundendo, spargendo uel euomendo, iussa Canonum obseruentur.</p>
                    <p>Item Sacerdotes moneant populum sibi subditum, ut inducant eum ad sequendum corpus Domini deuote sine clamore, cum contigerit sic portari.</p>
                    <p>Item hostia ante transubstanciacionis uerba non eleuetur ad populum.</p>
                    <p>Item Sacerdos quando in necessitate oportet eum duas missas celebrare, si ad primam missam post sumptum sanguinem ablucionem sumpserit, ieiunus non est ad secundam missam, nec ei licebit celebrare secundam missam, tamen illa ablucio tradatur alicui homini existenti bone uite et honeste, et continenti persone, et non detur cuilibet rudi et indiscreto rustico existenti.</p>
                    <p>Item Sacerdos quando ipse celebrat missam, sumat ipsemet corpus Domini, et alteri non det ad sumendum, nec pro infirmis sumat, quia nullo modo fieri debet; qui autem contra fecerit, pena graui punietur, quia plus peccat dimittendo quam sumendo.</p>
                    <p>Item Sacerdos, qui celebrat missam, debet conficere corpus Christi et canonem legere: alias peccat mortaliter, quia facit populum adorare panem simplicem, quod est idololatria.</p>
                    <p>Item nullus Sacerdos celebret missam cum hostia consecrata aliquo modo, quia grauissime peccaret et grauissime puniretur.</p>
                    <p>Item nullus Sacerdos det hostias non consecratas pueris uel aliis hominibus pro corpore Christi, quia nullo modo fieri debet.</p>
                    <p>Item nullus Sacerdos det corpus Domini pueris uel infirmis, qui cibum non ualent retinere.</p>
                    <p>Item nullus Sacerdos propter occulta peccata mortalia, que scit per confessionem, debet negare corpus Domini alicui publice: peccat enim grauiter quilibet Sacerdos faciens hoc, quod facere non debet.</p>
                    <p>Item ex relacione multorum audiuimus, quod quidam Sacerdotes sunt, qui in Pascha Domini licenciant suos subditos ad communicandum non confessos in mortalibus peccatis, ut post Pascha Domini confiteantur, eo quod ipsi Sacerdotes nimis tarde incoeperunt audire confessiones suorum subditorum, et ideo pon possunt eos audire; quod ne de cetero fiat, sub pena suspensionis et excommunicacionis firmiter precipimus et districte inhibemus.</p>
                </div>
                <div>
                    <head>Capitulum 4</head>
                    <p>In quo loco confessio sit audienda.</p>
                    <p>Sacerdotes confessiones suorum subditorum recipiant in loco patulo, et Sacerdotes non absoluant confitentes nisi penitenciam promittentes.</p>
                    <p>Item Sacerdotes remittant ad nos uel nostrum Primarium peccata grauiora, scilicet homicidia, sacrilegia, et maxime de corpore Domini nostri Iesu Christi, de chrismate et de oleo sancto, de aqua baptismi, et periuria et falsa testimonia et peccata, que sunt contra naturam, simoniam, incestum monialium, consanguinearum, et defloracionem uirginum, ueneficia, iniectores manuum in parentes, uota fracta, incendiarios, usurarios, eciam et illos qui paruulos pueros suos opprimunt, eciam et illos qui pueros suos sine baptismo perire permittunt.</p>
                    <p>Item nullus Sacerdos presumat absoluere aliquem existentem reum in casibus pertinentibus ad Dominum Papam uel eius Legatos, nisi caucione idonea uel satisfaccione precedente, uel in articulo mortis.</p>
                    <p>Primus casus est de illo, qui uerberat Clericum uel Religiosum.</p>
                    <p>Secundus est de illo, qui incendit Ecclesiam et est denunciatus excommunicatus ab Episcopo.</p>
                    <p>Tertius casus est de illo, cum quis frangit Ecclesiam, et similiter est denunciatus excommunicatus ab Episcopo.</p>
                    <p>Quartus casus est de illo, qui scienter et sponte communicat excommunicato a Domino Papa, et eos recipit in officiis diuinis.</p>
                    <p>Quintus casus est de illo, qui falsificat literas Domini Pape.</p>
                    <p>Sextus casus est de illo, qui communicat aliter excommunicato a Domino Papa in termine scienter impendendo ei consilium, auxilium uel fauorem.</p>
                    <p>Item nullus Sacerdos absoluat aliquem a sentencia excommunicacionis uolsa in eum authoritate superioris, nisi in articulo mortis.</p>
                    <p>Item precipimus firmiter et districte, ut Sacerdotes in casibus perplexis, id est, dubitariis et erroneis remittant subditos suos ad periciores se, qui habent authoritatem super hec delegatam.</p>
                    <p>Item nullus Sacerdos reuelet confessionem directe uel indirecte, nutu, uerbo uel signo, generaliter uel specialiter: alioquin in degradacione honoris sui grauissime et indesinenter punietur.</p>
                    <p>Item in usura, furto, rapina, fraude acquisitis caueant sibi Sacerdotes, ne iniungant penitencias uel missarum, uel eleemosinarum, uel huiusmodi, priusquam ablata reddiderint, uel de reddendo caucionem prestiterint, si habeant unde restituant.</p>
                    <p>Item nullus Sacerdos ex cupiditate sua iniungat in confessione missas, nec septenale, nec trienale, nec annale, et pro uiuis nullum fiat tricenarium, nec annale.</p>
                    <p>Item in confessione non requirat Sacerdos nomina personarum, cum quibus peccauerint confitentes, sed circumstancias tantummodo et qualitates, que notantur in hoc uersu: quis, quid, ubi, per quos, quoties, cur, quomodo, quando.</p>
                    <p>Item Sacerdotes cauti sint in interrogacionibus de peccatis, ne simplicibus detur occasio faciendi, quod prius nesciuerunt.</p>
                    <p>Item nullus Sacerdos non sibi subditum recipere presumat in confessione, ligare uel absoluere, nisi de licencia nostra uel Presbyteri sui, et ex causa racionabili et honesta.</p>
                    <p>Item Sacerdotes in casibus, in quibus absoluere possunt, his uerbis utantur in absolucionibus suis: Authoritate, qua fungor, ego te absoluo a uinculo excommunicacionis, et restituo te unitati Ecclesie Sancte in Nomine Patris, et Filii, et Spiritus Sancti, Amen.</p>
                    <p>Item inhibemus firmiter et districte, ne aliquis Sacerdos scribat peccata confitentium in literis apertis, sed tantummodo clausis.</p>
                </div>
                <div>
                    <head>Capitulum 5</head>
                    <p>Sequitur de Matrimonio et eius speciebas.</p>
                    <p>Matrimonium cum honore et reuerencia et in facie Ecclesie celebretur.</p>
                    <p>Item precipimus districte, ut antequam matrimonium contrahatur, fiant edicta in Ecclesiis tribus diebus Dominicis et festiuis, quod tales uolunt contrahere; si aliquis scit impedimentum notum, scilicet consanguinitatem, affinitatem, compatrinitatem et huiusmodi, dicat; et si nullum impedimentum inuenerit Sacerdos nec a populo nec a contrahentibus, coniungat eos sub debita forma uerborum et prosequatur officium nupciarum, sicut scriptum est in libris Ordinarii.</p>
                    <p>Item clandestina matrimonia prohibemus Sacerdotibus, ne aliquo modo ab eis fiant.</p>
                    <p>Item nulla persona ignota recipiatur ab aliquo Sacerdote ad contrahendum matrimonium sine litera Episcopi sui uel Officialis uel persone authentice, cui fides sit adhibenda.</p>
                    <p>Item prohibemus firmiter et districte, ne laici, quicunque sint, authoritate sua sine Sacerdote aliquos matrimonialiter audeant coniungere; quod si fecerint, tam ipsi, quam eis in hoc aliquo modo consentientes usque ad dignam satisfaccionem excommunicentur, et alias pena graui puniantur, et hoc diebus Dominicis precipimus per Presbyteros subditis suis denunciari et intimari.</p>
                    <p>In matrimonio autem celebrando obseruetur hec forma uerborum, ut dicat uir mulieri: Accipio te in meam uxorem; mulier autem e contrario uiro dicat: Accipio te in meum maritum; et hec uerba sint de presenti, et non de futuro.</p>
                    <p>Uerba autem hec in sponsalibus obseruentur: Accipiam te in meam uxorem; accipiam te in meum maritum, ita ut sint uerba de futuro, et non de presenti.</p>
                    <p>Item precipimus, ut pro benediccionibus nupciarum sicut nec pro aliis Sacramentis conferendis nullus Sacerdos aliquid exigere audeat uel presumat.</p>
                    <p>Item cum libera debent esse matrimonia, inhibemus, ne quis consanguineus, affinis, uel alius potestatem habens super uolentes matrimonio coniungi, recipiat quocunque colore quesito aliquam pecuniam pro matrimonio contrahendo, uel contrahendo impediendo.</p>
                </div>
                <div>
                    <head>Capitulum 6</head>
                    <p>De Ecclesiis et ad eas pertinentibus.</p>
                    <p>Item munda seruentur uasa ministerii et uestes et palle Altaris, ampulle chrismatis non sint uitree, sed de aliquo metallo, maxime de stagno; et diligenter discernant Sacerdotes, in quo uase sit chrisma, in quo uase sit oleum sanctum, in quo uase sit oleum infirmorum.</p>
                    <p>Item precipimus, ut illi qui tenentur ornare Ecclesias, in coopertura uidelicet, in libris, in uestimentis et aliis necessariis ad Ecclesias pertinentibus, eas exornent et faciant hoc, quod tenentur, ita quod exinde non possint redargui, sed ut magis debeant et possint ab aliis commendari.</p>
                    <p>Item Sacerdotes siue Presbyteri habeant hostias decentes et non putridas uel muscidas in mundo uase.</p>
                    <p>Item quando corporalia lauanda sunt, primo ponantur a Sacerdotibus in aquam, et postea tradantur alicui religiose persone ad lauandum.</p>
                    <p>Item precipimus firmiter et districte, ut aqua baptismi, oleum sanctum, chrisma, oleum infirmorum, corpus Domini diligenter et sub firma custodia et sera custodiantur, et in tali uase, quod cum ipso Sacramento non ualeat leuiter apportari; quicunque autem Sacerdotes in hoc negligentes fuerint, grauissime punientur.</p>
                    <p>Item Sacerdotes non admittant altaria ita parua, ut in eis cum timore celebrare oporteat.</p>
                    <p>Item Sacerdotes firmiter precipiant subditis suis, ut cimiteria eorum firmiter serentur, ne pecora et alia animalia intrent.</p>
                    <p>Item nullus Ecclesiam audeat obligare pro debitis alienis, alioquin nihil ualeat, et sic sit suspensus ab administracione spiritualium et temporalium; idem dicimus de monacho pro laici debitis obligato.</p>
                    <p>Item nullus Sacerdos porcionem ab antiquo assignatam audeat minuere, seu Ecclesiam constituere censualem.</p>
                    <p>Item non permittant Sacerdotes ludos theatrales fieri in Ecclesia, et alios ludos inhonestos.</p>
                    <p>Item Ecclesia debet reconciliari, si coniuges uel alii in Ecclesia commisceantur, idem dicimus de cimiterio; item pro simplici fornicacione; item pro adulterio et homicidio; item pro effusione sanguinis uiolenta ibi facta.</p>
                    <p>Item nullus in odium alterius altaria denudet, uel crucifixum deponat, uel spineis coronis circumdet, uel pro uiuis cantet missam pro defunctis, uel nomine eorum, quos odit, feretrum cum exequiis mortuorum in Ecclesia ponatur, ut citius moriantur; quia grauissime puniretur et deponeretur.</p>
                    <p>Item nullus Sacerdos permittat sibi ad Altare feminam ministrare.</p>
                    <p>Item campanarie non uendantur, sed gratis alicui honeste persone concedantur.</p>
                    <p>Item inhibemus, ne fontes, arbores, aut eciam alie creature quecunque sint, uel eciam ossa mortuorum in muris inuenta, de quibus nec sacra scriptura loquitur, nec aliqua ueritatis apparent argumenta, aliquatenus ab aliquibus adorentur, quia idololatria est et eciam ritus gentilitatis.</p>
                    <p>Item precipimus, ut festum sancte Catharine uirginis et martyris solemniter celebretis, et faciatis a uestris subditis deuote celebrari.</p>
                    <p>Item festum sancte Elisabeth.</p>
                </div>
                <div>
                    <head>Capitulum 7</head>
                    <p>Sequitur de Canonicis et Beneficiatis.</p>
                    <p>Item precipimus, ut omnes faciant se ordinari, scilicet alii in Subdiaconos, alii in Diaconos, alii in Sacerdotes, secundum quod Nobis, Decano et suo capitulo uisum fuerit expedire.</p>
                    <p>Item tales caueant diligenter, ne ab eis matrimonium crucifixi male expendatur.</p>
                    <p>Item monemus omnes et singulos habentes beneficia curam animarum habencia, ut, secundum quod constitutum est in Concilio Lugdunensi, infra annum se faciant in Presbyteros ordinari, et residenciam faciant personalem, alioquin contra ipsos, quomodocunque debuerimus, procedemus et de ipsis beneficiis ordinabimus, prout ad nostrum officium pertinebit.</p>
                    <p>Item inhibemus omnibus personis ecclesiasticis sub pena suspensionis, quam in contrafacientes ferimus, ne quis presentet uel presentatas admittat ad beneficia curam animarum habencia manifestum uel notabilem patientes in etate defectum. [1]</p>
                </div>
                <div>
                    <head>Capitulum 8</head>
                    <p>Sequitur de Decanis.</p>
                    <p>Item precipimus firmiter et districte, ut omnes Decani Collegiorum et Christianitatis in suis capitulis legi faciant Statuta Concilii Treuirensis et Statuta Synodalia, et ad obseruacionem omnes moneant et efficaciter introducant.</p>
                    <p>Item precipimus, quod Decani accusent uel deferant nobis uel Officiali nostro omnes Sacerdotes et Clericos lusores et tabernarios, fornicatores manifestos, et celebratores clandestinorum matrimoniorum, et usurarios et negociatores: similiter alii Clerici de Decanis hoc idem facere teneantur.</p>
                    <p>Item nullus Sacerdos celebret missam sine matutinis et horis dictis debitis, et in mortali peccato existens, et suspensus ab officio suo, et communicans excommunicato, nisi absolutus.</p>
                    <p>Item precipimus firmiter et districte, ne quis Sacerdos quacunque occasione aliquid exigat pro sepultura, aut pro aliquo ecclesiastico Sacramento, sed pie consuetudines obseruentur.</p>
                    <p>Item moneant Sacerdotes populum sibi subditum ad confessionem puram et integram faciendam proprio Sacerdoti suo, uel uiris literatis habentibus auctoritatem super hoc delegatam.</p>
                    <p>Item precipimus seruare ieiunia consueta, et Sacerdotes doceant populum sibi subditum, que sunt peccata mortalia in communi, et que solita sunt fieri; sicut furtum, usura, rapina, uendicio ad nouum uel empcio, blasphemie, fornicacio, operari in diebus festiuis et aliorum inobediencia diuinorum mandatorum, mala decimacio, falsum iudicium, malum exemplum, sacrilegium, homicidium, incendium, et uiolencia, error in fide, ficcio, hipocrisis et inuidia, ira, gula, acedia, superbia, simonia, et huiusmodi.</p>
                    <p>De talibus uero et articulis fidei et de decem prasceptis Sacerdotes subditos suos instruant, et alias illiterati et inexperti Sacerdotes nullatenus populo sibi subdito predicare presumant, ne contingat eos fieri magistros erroris, qui nunquam fuerint discipuli ueritatis; sed cum ab aliis uiris literatis subditis suis contigerit predicari, uerbum Dei deuote audiant et disciplinate, et inde propter scandalum hominum non recedant; et nullatenus uerbum Dei, quod pro suorum fit salute subditorum, impedire audeant, sed in omnibus promoueant, in quantum possunt.</p>
                    <p>Item precipimus firmiter et districte, ut uiros religiosos, scilicet fratres Predicatorum et Minores, cum ad uos uenerint, benigne recipiatis et caritatiue pertractetis, et plebes uobis subditas ad hoc inducatis, ut ab ipsis uerbum Dei audiant et alias eorum consiliis sanis acquiescant, diligenter et fideliter moneatis.</p>
                    <p>Alios uero cuiuscunque ordinis uel status cuiuscunque sine nostris literis ad predicandum uel confessiones audiendas, seu penitencias, indulgencias iniungendas nullatenus recipere presumatis.</p>
                    <p>Item precipimus firmiter et districte Sacerdotibus, ne predicare permittant aliquos illiteratos, uidelicet Begardos uel Conuersos, seu alios cuiuscunque ordinis sint eciam extra Ecclesiam, uidelicet in uicis uel in plateis: eciam Sacerdotes parochianis suis precipiant, ne tales audiant propter hereses et errores, quos seminant in populo; similiter et questionarii predicatores formam predicandi in generali Concilio Lugdunensi promulgatam extendentes et falsa ueris intromiscentes, de falsitate interposita eciam coram populo redarguantur; et quia questionarii huiusmodi per literas falsas aut reuocatas, super quibus deliberare non sciunt simplices Sacerdotes, questum faciunt, districte precipimus et firmiter inhibemus, ut nullus deinceps sine literis nostris uel Officialis nostri aliquatenus recipiatur.</p>
                    <p>Item inhibemus districte, ne quis Sacerdos mulieres suspectas in domo sua habeat, et Decani nostri nuncient nobis de Sacerdotibus illis, quos sciunt habere focarios negociatores aut usurarios: alioquin et ipsi Decani ab officio sint suspensi.</p>
                    <p>Item precipimus, quod Sacerdotes uestes decenter longas et non uiridis aut rubei coloris gerant, et cingulum habeant contectum, superpellicia uel capas habeant rotundas et deferant ad Ecclesiam.</p>
                    <p>Ornamentis superfluis, maxime nodis aureis uel argenteis in uestibus suis et in capuciis suis, nec in se nec in equis suis ad aliquam uanitatem pertinentibus non utantur.</p>
                    <p>Tonsuram clericalem Sacerdotes portent et bonorum morum honestatem digna conuersacione pretendant.</p>
                    <p>Item tripudia et choreas et huiusmodi ludos seculares in cimiteriis et in ecclesiis fieri non permittant, alioquin a Diuinis per triduum ipso facto nouerint se suspensos: a talibus ergo tripudiis et huiusmodi ludis secularibus et choreis sub pena suspensionis se ipsos Sacerdotes abstrahere omnino precipimus firmiter et districte.</p>
                    <p>Item precipimus, ut Sacerdotes scribant omnes reditus ecclesiarum suarum in missalibus suis.</p>
                    <p>Item Sacerdotes nunquam exponant aliquid de ornamentis ecclesiasticis, nec aliquid religiosi audeant exponere Iudeis sine nostra licencia speciali.</p>
                    <p>Item prohibemus, ne uicarii perpetui ponant mercennarios alioquin constituens et constitutus uterque ab officio suo suspensus denunciabitur.</p>
                    <p>Item precipimus districte, ut nullus Sacerdos presumat habere plures ecclesias parochiales cum effectu, nisi prius habita nobiscum dispensacione.</p>
                    <p>Item precipimus, quod omnes Sacerdotes curati sigilla sua infra unum mensem sibi fieri procurent.</p>
                    <p>Item precipimus, quod nullus Presbyter deseruiat cum patre suo Presbytero, nec post patrem immediate.</p>
                    <p>Item faciles sint ad audiendas confessiones pauperum, et ad conferendum Sacramenta nihil ab eis exigentes.</p>
                    <p>Item caueant sibi Sacerdotes sub priuacione honoris sui, ne sollicitent aliquam personam in confessione, quod et ubique fieri prohibemus, contrarium facientes excommunicamus.</p>
                    <p>Item precipimus, quod Sacerdotes suspensi, excommunicati, simoniaci, notorii fornicatores, cum suspensi sint, quoad se et quoad alios celebrare non presumant, nisi prius habita dispensacione.</p>
                    <p>Item precipimus, quod Sacerdotes illiterati non conferant cum Iudeis coram laicis, et Sacerdotes precipiant omnibus subditis suis, ne aliquam potacionem uel medicinam ab eis sumant.</p>
                    <p>Item caueant sibi omnes Sacerdotes, ut filios suos uel filias suas non permittant contrahere cum illis, quos baptizauerunt, quia non staret matrimonium.</p>
                    <p>Item Sacerdotes non prohibeant mulieribus, si statim post partum uolunt reconciliari Ecclesie, quia possunt non tamen debent commisceri uiris.</p>
                </div>
                <div>
                    <head>Capitulum 9</head>
                    <p>De Sacerdotibus et Clericis.</p>
                    <p>Item precipimus eciam districte, ut omnes Sacerdotes habeant Breuiaria sua, in quibus possint horas suas legere quando sunt in itinere.</p>
                    <p>Item nullus Sacerdos celebrare missam presumat sine Clerico respondente.</p>
                    <p>Item Sacerdotes ante prandium suum cibum suum benedicant, et postea omnes Sacerdotes gracias agant, et sedentes in mensa pias collaciones habeant, utiles et honestas.</p>
                    <p>Item nullus Sacerdos celebret de die duas missas, nisi in casibus concessis, uidelicet in Natiuitate Domini potest dicere tres missas.</p>
                    <p>Item Sacerdos in aliis diebus potest unam missam celebrare pro defunctis et aliquam de die, si necesse fuerit propter necessitatem peregrinorum, hospitum et infirmorum, uel forte nupciarum.</p>
                    <p>Item nullus Sacerdos uel Prelatus uasa Ecclesie uel ornamenta uel cortinas ad usus seculares conuertat, uel ad conuiuia concedat.</p>
                    <p>Item nullus Presbyter arma ferat uel Clericus.</p>
                    <p>Item nullus Sacerdos candens ferrum benedicat.</p>
                    <p>Item nullus Sacerdos inungat infirmos oleo benedicto.</p>
                    <p>Item nulli Sacerdotes duellis, torneamentis, furum suspendiis, et iudicio sanguinis et eciam Clerici non intersint.</p>
                    <p>Item solemnia ieiunia ab Ecclesia instituta diligenter obseruent omnes Sacerdotes, et faciant a subditis obseruari.</p>
                    <p>Item precipimus, ut omnes Sacerdotes ignoti aut extranei sine nostra aut eius, qui a nobis super hoc potestatem habeat, licencia presumant in nostra diocesi celebrare.</p>
                    <p>Item precipimus, ut omnes Sacerdotes non permittant Trutannos et alios uagos scholares aut goliardos cantare uersus super Sanctus et Agnus Dei, aut alias in missis uel in diuinis officiis: quia ex hoc Sacerdos in canone quam plurimum impeditur, et scandalizantur homines audientes.</p>
                    <p>Item inhibemus sub pena excommunicacionis, quam in contrafacientes ferimus, ne quis seculari quacunque preditus potestate iurisdiccionem ecclesiasticam impedire uel perturbare presumat, et quod Presbyteri dictos contrafacientes diebus Dominicis denuncient sic ligatos.</p>
                    <p>Item precipimus, omnes illos qui absolucionem a sentencia excommunicacionis in eos lata uel reuocacionem eiusdem per vim uel metum extorquent, excommunicatos singulis diebus Dominicis et festiuis nunciari, et quod absolucio huiusmodi seu reuocacio nullam penitus obtineat firmitatem.</p>
                    <p>Item monemus omnes Clericos, qui concubinas suas manifeste detinent, ut infra XV. dies ab earum conuersacione omnes desistant easque a se reiiciant et expellant, nec eas uel alias recipiant sub pena excommunicacionis, quam in his scriptis ferimus in contrafacientes.</p>
                </div>
                <div>
                    <head>Capitulum 10</head>
                    <p>Sequitur de usuris.</p>
                    <p>Item precipimus districte, ut omnes usurarii restituant, quidquid ultra sortem perceperunt, sub pena contra eos in Lateranensi Concilio edita, que talis est: Statuimus, ut omnes usurarii manifesti nec ad communionem admittantur Altaris, nec christianam, si in hoc peccato decesserint, accipient sepulturam.</p>
                    <p>Sed nec oblaciones eorum quiscunque accipiat: qui autem acceperit, aut christiane tradiderit sepulture, et que acceperit, reddere compellatur, et donec ad arbitrium sui Episcopi satisfaciat, ab officii sui execucione sit suspensus.</p>
                    <p>Item precipimus districte, ne in mutuo ultra sortem aliquid exigant, et ne propter moram solucionis aliquid petant; ne eciam propter inducias sua mercimonia carius uendant, et ne pecuniam suam ad cauwercinos uel Iudeos ponant propter lucrum, et ne ex pacto procurent sibi fieri remissiones, quia non excusantur apud Deum.</p>
                    <p>Item precipimus, ut sorte deducta reddant pignora et remittant.</p>
                    <p>Item districte precipimus, ne nomine tutele uel precaucionis uel timore domini sui aliqui committant usuras; quia sicut non suo, ita nec alieno nomine debet quis fenus, id est, duplicem usuram exercere.</p>
                    <p>Item precipimus, ne ea intencione mutuent pecuniam suam ante messem uel uindemias, recepturi in messe uel uindemiis bladum uel uinum pro multo minori precio, quam ualeat in tempore; bladum uel uinum emant illicite paciscendo ante messem uel uindemias ad exponendum siue expendendum in domibus tantum et non ad uendendum.</p>
                    <p>Item inhibemus Sacerdotibus et Clericis beneficiatis, ne tempore messis uel uindemiarum emant vilius bladum uel uinum a pauperibus, ut postea carius uendant.</p>
                    <p>Item omnes uiciosos contractus aliunde, siue in locacione siue in segetibus in campis, adhuc emendis in futurum, nisi fiant secundum estimacionem aliquorum peritorum, firmiter inhibemus.</p>
                    <p>Item nullus scienter emat rapinam, quia tenetur ad restitucionem.</p>
                </div>
                <div>
                    <head>Capitulum 11</head>
                    <p>Sequitur de nobilibus et aduocatis.</p>
                    <p>Item monemus et sub diuine ulcionis pena precipimus, ut nobiles et domini terre homines suos permittant dies festos celebrare, et non compellant eos arare, nec alias eis angarias festiuis diebus imponant.</p>
                    <p>Item precipimus districte, ut se circa cauercinos et alios usurarios ita habeant, ut in generali Concilio est statutum.</p>
                    <p>Item dominis terre precipimus, aut Iudeis suis, ut eos cogant sub aliqua pena, ut non intromittant se de aliqua medicina, nec aliquam pocionem dent Christianis.</p>
                    <p>Item cum de consuetudine sit approbata et tam diu obseruata, quod non extat memoria, tam Religiosi quam Clerici iniuriantes uel molestatores suos coram iudicibus ecclesiasticis in causam traxerint, et nonnulli nobiles, barones, balliui, prepositi, villici et alii laici potestatem secularem habentes, Treuirensis Diocesis, tam Religiosos quam Clericos coram se ligitare compellant, et non paciantur eos suum prosequi ius coram iudicibus ecclesiasticis; precipimus uniuersis et singulis Presbyteris, quatenus in ecclesiis uestris predictas personas moneatis, ut ab huiusmodi tam Religiosorum quam Clericorum molestacione desistant.</p>
                    <p>Nos enim predictas personas, que iam post dictam monicionem Religiosos et Clericos coram se compulerint litigare, excommunicacionis uinculo innodamus, et precipimus, eos singulis diebus dominicis et festiuis excommunicatos publice denunciari.</p>
                    <p>Item cum hodie cause non debeant agitari nisi in ciuitatibus uel locis magnis et solemnibus, ubi possit haberi copia iuris peritorum, inhibemus, ne cause ex iurisdiccione ordinaria descendentes ab aliquo uicario, rectore, et Decano christianitatis inter subditos audiantur, nisi uel de plano, uel consensu partium partes suas uel composicionem amicabilem interponant, maxime cum in negotiis diffiniendis duo, ut sacrorum canonum testatur auctoritas, sentencia uidelicet et potestas necessario requirantur.</p>
                    <p>Item moneantur laici a Sacerdotibus suis, ut in omni iuramento tria obseruent, alioquin sunt periuri: uidelicet ueritatem, iudicium, et iusticiam; quia si aliquid istorum trium defecerit, periurium dicitur: ueritas enim debet esse in consciencia, hoc est, ut firmiter sciat sic esse uel non esse; alias si credit tantum, non debet de sciencia sed de credulitate iurare, propter quod omnes committunt periurium, qui ita iurant esse uel non esse, quibus firmiter non constat de facto; item iudicium debet esse: iudicium discreta deliberacio, id est, ut eciam non iuret uerum, nisi propter necessitatem uel utilitatem; item iusticia debet esse, ut id, quod iuratur, sit licitum et honestum.</p>
                    <p>Item non excusatur a periurio, qui compulsus sciens periurat: quia ambo sunt periuri, scilicet precipiens et faciens.</p>
                    <p>Item moneantur laici, ne proni sint ad iurandum, et pro modica causa.</p>
                    <p>Item precipimus omnibus Sacerdotibus, ut mala iuramenta impediant in quantum possunt.</p>
                    <p>Item in omnibus diebus dominicis et festiuis moneant Sacerdotes suos subditos, ne iuuent aliquem iurare racione consanguinitatis, timoris, pecunie, uel amoris; quia omnes taliter iurantes, nisi firmiter sciant et constet eis de facto, periuri sunt; cum uidelicet iurant ita esse uel non esse, quod ignorant.</p>
                    <p>Item diligenter intimetur omnibus laicis a Sacerdotibus suis, quam grauiter illi delinquunt, qui periurium committunt.</p>
                </div>
                <div>
                    <head>Capitulum 12</head>
                    <p>Sequitur de Religiosis.</p>
                    <p>Item statuimus imprimis, ut monasteria ordinum sanctorum, uidelicet Benedicti, Augustini, ad obseruacionem regule et ordinis sui refomentur.</p>
                    <p>Item nulli monacho uel moniali duo officia in monasterio assignentur, nisi de prouidencia Abbatis et de consensu capituli propter euidentem necessitatem uel utilitatem monasterii, et nisi aliter Abbas et conuentus iudicauerit esse ordinandum.</p>
                    <p>Item precipimus districte, ut omnes nouicii post annos discrecionis uel probacionis statim faciant professionem suam in manu Abbatis.</p>
                </div>
                <div>
                    <head>Capitulum 13</head>
                    <p>Sequitur de paupertate uoluntaria et communi uita.</p>
                    <p>Item precipimus districte, ut omnes monachi et moniales omnibus proprietatibus suis mobilibus et immobilibus, quas hactenus habuerunt, sine difficultate renuncient, et omnia in communes usus monasterii redigantur; qui uero renunciare renuerint, excommunicentur, quod si nec sic resipuerint, per Abbatem aut Abbatissam, aut si non possunt, per nos restringantur.</p>
                    <p>Item quicunque monachi aut moniales in morte habuisse proprium deprehensi fuerint, ecclesiastica sepultura, si qui uero talium in cimiterio fratrum hactenus sepulti fuerint, eiiciantur.</p>
                    <p>Item precipimus, ne monachi denarios, quos in missis uel priuatis recipiunt uel publicis in sacrificiis, sibi reseruare presumant, sed Abbati, uel cui ipse precepit, assignentur in communes usus expendendi.</p>
                    <p>De denariis anniuersariorum uel tricesimorum et omnium, que ad manus eorum deuoluuntur, nemo sibi quidcunque appropriare presumat, nec per monachos nec per moniales diuidantur de cetero, sicut hactenus per abusionem fieri consueuit, sed in communes usus omnia redigantur.</p>
                    <p>Item prebende, que per abusionem hactenus diuise fuerant, in communitatem redigantur.</p>
                    <p>Nulli ergo omniuo pro uictu denarii assignentur, sed de communi salario siue cellario pascantur.</p>
                    <p>Item monachis et monialibus uel conuersis curtes uel allodia pro certa pensione de cetero nullatenus assignentur, si que uero iam assignata sunt, statim omnino reuocentur.</p>
                </div>
                <div>
                    <head>Capitulum 14</head>
                    <p>Sequitur de dormitorio et refectorio.</p>
                    <p>Item Abbates cum monachis, Abbatisse cum monialibus dormiant in dormitorio communi, et omnes tam monachi quam moniales in dormitorio communi dormiant, nisi illi qui egrotant; et nusquam utantur coopertoriis in lectis de pannis coloratis, uel eciam cortinis.</p>
                    <p>Item precipimus districte Abbatibus et Abbatissis, ut suis subditis tam in uictu quam in uestitu, secundum uniuscuiusque monasterii possibilitatem, necessaria administrent, panis uero et uinum et alia necessaria dentur fratribus in communi ad sufficientem necessitatem, nec alicui aliquid specialiter assignetur, et quod unicuique in eiusmodi superfuerit, iterum eiusmodi communitati reseruetur, uel pauperibus distribuatur; et hospitalia pauperum in omnibus monasteriis restaurentur, et eis consueti reditus assignentur.</p>
                    <p>Item inhibemus districte, ne monachi uel moniales habeant seruos uel ancillas spirituales, nisi forsitan in talibus constituti sint officiis, quod eis omnino carere non possint, et tunc de consciencia Prelatorum suorum eos assumant.</p>
                    <p>Si quis autem alias tales personas retinere presumpserit, expelli eos de monasteriis per Prelatos precipimus.</p>
                </div>
                <div>
                    <head>Capitulum 15</head>
                    <p>Sequitur de castitate et alia uite honestate.</p>
                    <p>Item precipimus, quod quicunque monachus uel monialis in lapsum carnis ceciderit, de quo erit manifestum, ad nullam deinceps dignitatem uel officium possit assumi in monasterio, nisi per emendacionem manifestam et honestam conuersacionem suam per Sedem Apostolicam uel eius Legatum uel loci Ordinarium secum meruerit dispensari.</p>
                    <p>Item precipimus, quod si quis Abbas uel monachus in officio positus in uitium carnis lapsus fuerit, de quo fuerit manifestum, ab officio moueatur in continenti, et in penam sui criminis de cetero stet ultimus in choro, uocem in capitulo non habeat, ad aliquam monasterii ordinacionem non ueniat, nisi propter manifestam emendacionem prouidencia Abbatis eum de consilio conuentus duxerit admittendum.</p>
                    <p>Ad Abbatem uero uel officium aliquod nunquam eligatur deinceps, nisi ut dictum est per Sedem Apostolicam uel eius Legatum uel loci Ordinarium secum meruerit dispensari.</p>
                    <p>Idem circa Abbatissas et moniales et canonicas regulares districte precipimus obseruari.</p>
                    <p>Item precipimus districte et firmiter omnibus Abbatibus, ut prohibeant suos subditos a mulierum suspecta familiaritate, et ne aliunde aliquis eorum ubicunque solus cum sola sedere uel stare presumat aliquatenus.</p>
                    <p>Item ludos chorearum, alearum, schacorum, taxillorum, anulorum monachis et monialibus interdicimus omnino; et ne infra septa sui claustri, uel ipsum claustrum tabernas habere ipsas, ubi uel alibi intrare, ibi sedere, bibere uel ludere aliquis audeat, firmiter inhibemus.</p>
                </div>
                <div>
                    <head>Capitulum 16</head>
                    <p>Sequitur de uestiaria et procuracione uestimentorum honestate.</p>
                    <p>Item precipimus districte, ut Abbates et monachi, Abbatisse et moniales nec mantella, nec sorcholos portent de cetero, neque habeant pannos de nigra bruneta neque de moreto; sed quanto possit haberi melioris pretii, prout regula precipit.</p>
                    <p>Cacullas autem habeant cum amplis capuciis et latis, et quando equitant, cappis utantur nigris et clausis, non chlamidibus.</p>
                    <p>Item statuimus, ut habeant Abbatisse et moniales habitam decentem et religiosam; sorchotas autem laneas et tunicas nullo modo habeant.</p>
                    <p>Item ut dictum, mantella de bruneta, nigra siue mureta, et pellicea de uario, et alias exquisitas et sumptuosas pelles districte omnibus inhibemus.</p>
                    <p>Item non habeant moniales manicas strictas uel consuticias, nec habeant monilia, nec fibulas, nec anulos aureos uel argenteos, nec aurifrigia, nec cingulos sericos, nec aliquem secularem ornatum.</p>
                    <p>Item Abbatisse et moniales, quando eas egredi contingit, non utantur habitu seculari, nec habeant sellas deauratas aut phaleratas, aut frena deaurata, sed modeste incedant et religiose; item superpellicia habeant et religiose formata, non crispata, nec nimis longa.</p>
                </div>
                <div>
                    <head>Capitulum 17</head>
                    <p>Sequitur de porta et fenestra.</p>
                    <p>Item precipimus, ut Abbates ostia claustrorum suorum claudant et portas, nec egredi permittant aliquos monachorum sine socio et sine causa legitima et racionabili necessitate; qui autem propria temeritate egredi presumpserit, hoc ipso careat, uidelicet quod uocem in capitulo non habeat et locum tenebit ultimum in choro, donec per nos uel Officialem nostrum fuerit reuestitus.</p>
                    <p>Item claues claustri sint semper apud Priorem, nec, sicut dictum est, aliquis sine licencia exire audeat, uel aliquam mulierem cuiuscunque sit condicionis uel dignitatis introducere presumat sine Abbatis licencia speciali; introducta tamen cum licencia non interius nec comedat ullo modo.</p>
                    <p>Item claues semper habeant Abbatisse super se, et si eas contingat quandoque, abesse, committant eas Priorisse.</p>
                    <p>Item prohibemus, ne monialibus de cetero detur licencia egrediendi de monasterio, eciam causa uisitandi parentes uel amicos, nisi forsitan ineuitabilis urgeat necessitas, ut puta fames uel incendium uel aliud huiusmodi, et tunc quanto citius potest fieri reuertantur.</p>
                    <p>Item in quolibet monasterio ordinetur monialis Deum timens, discreta, pudicitie et religionis amatrix, quam fenestrariam uocant, que diligenter custodiat fenestram, quam sonante Completorio firmiter seret, nulli datura locum ibi amplius fabulandi usque mane post dictam Primam et capitulo celebrato.</p>
                    <p>Item statuimus et districte precipimus, ut nulla monialis superuenientibus amicis uel parentibus loqui audeat sine licencia Abbatisse uel Priorisse, que statim ad fenestram loquuture iungat sociam honestam et maturam, et nihil omnino sine licencia fenestrarie loquatur; quod si moniales facere presumpserint, grauiter punientur.</p>
                    <p>Omnia, que de monachis dicta sunt, a canonicis regularibus precipimus in omnibus firmiter et districte obseruari.</p>
                </div>
                <div>
                    <head>Explicit</head>
                    <p>Expliciunt.</p>
                    <p>Expliciunt Statuta et Precepta Synodalia Concilii Treuirensis.</p>
                    <p>Celebratum est hoc Concilium in ecclesia sancte matris Marie maioris in Treuiris a uenerabili Domino Treuirensi Archiepiscopo [2], presentibus prouincialibus Episcopis et prouincie Prelatis. Anno Dni MCCXXVII. Kal. Martii.</p>
                    <p>Explicit.</p>
                </div>
                <div>
                    <head>Footnotes</head>
                    <p>[1] Deleted: Hic reperiantur in Codice due pagine in 8vo uacue.</p>
                    <p>[2] Originalli hiphenated Archi-Episcopo</p>
                </div>
            </div>
        </body>
    </text>
</root>
