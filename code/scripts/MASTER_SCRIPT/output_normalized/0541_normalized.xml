<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Pavia</title>
                <recordID>0541</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1297</origDate>
                <dateNotes/>
                <origPlace>Pavia</origPlace>
                <diocese>Pavia</diocese>
                <province>Milan</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 541</p>
                <p>Year: 1297</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Pavia</p>
                <p>Diocese: Pavia</p>
                <p>Province: Milan</p>
                <p>CountryModern: Italy</p>
                <p>Latitude: 45.183333</p>
                <p>Longitude: 9.15</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Guido IV Langosco</p>
                <p>IssuingAuthorityAlt: None</p>
                <p>RegnalStart: 1295</p>
                <p>RegnalEnd: 1311</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Concilia Papiensia, pp141-165</p>
                <p>EditionOther: Sanctae Ticinensis ecclesiae constitutiones et decreta ante annum MCCCCIII per nonnullos sanctissimos dictae ecclesiae antistites aedita. Pavia: Carolus Porrus, 1652.</p>
                <p>SourceNotes: None</p>
                <p>TranscriptionNotes: None</p>
                <p>BaseText: WebDownload</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Guido miseracione diuina Episcopus Papiensis presente hac sera Synodo ad rei memoriam sempiternam.</p>
                    <p>Licet ad corrigendos excessus hominum mentesque fidelium sacris erudicionibus informandas, antiqua patrum statuta manauerint et sacrorum canonum prodite fuerint sancciones; uana tamen et presumptuosa cupiditas multorum mentes taliter excecauit, ut non attendentes quid racio dictet, iusticia dicat et equitas persuadeat, suis actibus sensum preferant racioni, prorsus a via ueritatis deuii currant, iniquitas dominetur ac demum ipsa iuris obseruancia, nisi frequentibus monicionibus et priuatorum prelatorum constitucionibus adiuuetur, totaliter uideatur a subditorum mentibus excidisse.</p>
                    <p>Nos igitur ad Pontificalis officii dignitatem, nec nostris meritis, sed diuina potius permissione uocati, hoc mente gerimus ac totis uiribus affectamus, ut temporibus nostris inter innoxios innocencia sit secura, seruetur unitas, pax colatur, iusticia uigeat, lites et iurgia conquiescant, ac tandem per precepta et prohibiciones infrascriptas, quas fecimus, subditi nostri arceantur ab illicitis et ad salutaria dirigantur.</p>
                    <p>Amplectimur quippe uoluntarios pro ipsorum quiete labores, ut scandala et delicta remoueamus ab ipsis; et idcirco, presente hac sacra synodo ad honorem Dei omnipotentis et gloriose Uirginis matris eius, nec non beati Siri eonfessoris patroni nostri, et ad reformacionem totius cleri et populi Papiensis nobis commissi, infrascriptas constituciones et statuta facimus, promulgamus, ac eciam publicamus, quas uniuersas, et singulas sub penis in eis contentis, omnibus aliis et singulis constitucionibus et statutis per nos olim editis resecatis et locum imposterum sibi minime uindicantibus, inuiolabiliter de cetero precipimus obseruari.</p>
                </div>
                <div>
                    <head>Capitulum 1</head>
                    <p>De hereticis.</p>
                    <p>Cum fides sit substancia et cuiusque uere religionis firmissimum fundamentum, oportet nos esse uigiles et attentos eirea tuicionem et defensionem ipsius, ne ab aliquibus corruptoribus corrumpatur et aliqualiter uioletur.</p>
                    <p>Quare precipimus ex parte Dei omnipotentis omnibus clericis et presertim prelatis nostre ciuitatis et diocesis, quod studiose uigilent et attendant, ne aliqui heretici uel credentes eis in suis parochiis commorentur, scilicet, quam cito sciuerint aliquos publicos et manifestos uel alias ex probabili causa manifeste suspectos, nobis uel uicario nostro, si nos abesse contingerit, non differant inthimare: quos hereticos ex parte Dei omnipotentis et nostra excommunicamus et anathematizamus cuiuscumque secte sint et quocumque nomine censeantur, nec non credentes, receptatores, sectatores et fautores eorum.</p>
                    <p>Et excommunicamus quoscumque, qui scienter aliquem eorum elegerint ad aliquod officium publicum seu concilium ciuitatis uel cuiuscumque communitatis, quos hereticos et credentes manifestos capi uolumus, et precipimus a quocumque teneri posse, quousque super hec fuerimus requisiti: quod si aliquis negligens inuentus fuerit et consilium uel auxilium dederit, quod talis hereticus seu credens non capiatur uel captus non detineatur uel quod non puniatur seu quod fugiat uel euadat, presertim de palacio nostro seu carcere, sit excommunicatus et omni beneficio ecclesiastico seu feudo et omni honore et dignitate, cum de hoc plene constiterit, perpetuo sit priuatus.</p>
                </div>
                <div>
                    <head>Capitulum 2</head>
                    <p>De eleccionibus.</p>
                    <p>In tantum quorumdam processit ambicio et nefanda cupiditas, ut beneficia ecclesiastica, que puris et liberis consensibus eligentium, postulantium, presentantium et conferentium debent, iuxta canonicas sancciones, obtineri, laicorum uel clericorum potencia minis, terroribus, uiolentiis et compulsionibus ea nitantur habere, in non modicum animarum suarum periculum et cleri et ecclesiarum scandalum, enorme dispendium et grauamen.</p>
                    <p>Quare statuimus, ut nulla ecclesiastica secularisue persona nostre ciuitatis uel diocesis de cetero, exceptis prelatis, canonicis, clericis uel conuersis seu aliarum ecclesiarum uel locorum uenerabilium personis, ad quas ius pertinet eligendi, presentandi, conferendi, instituendi et prouidendi, uiolencias, minas uel terrores inferat uel easdem compellat seu inducat per vim seu potenciam secularem ad eligendum, postulandum, presentandum, conferendum, confirmandum, instituendum et prouidendum de prelaturis, dignitatibus seu personalibus, ecclesiis seu beneficiis ecclesiasticis quibuscumque.</p>
                    <p>Quod si secus actum fuerit, elecciones, postulaciones, presentaciones, confirmaciones, instituciones et prouisiones huiusmodi nulle sint ipso iure, nec per eas uel earum aliquas ius aliquid acquiratur illi cui tali modo prouisum fuerit de prelatura, dignitatibus, personatibus, rectoriis uel aliis beneficiis quibuscumque, nec fructus quos perceperint ex iisdem faciant suos; sed tamquam raptores eos restituere teneantur.</p>
                    <p>Et nihilominus tam illi qui uiolencias, minas et terrores huiusmodi intulerint et qui talem compulsionem fecerunt uel fieri procurauerint, nec non illi qui huiusmodi eleccionibus, postulacionibus, nominacionibus, presentacionibus, confirmacionibus, institucionibus, prouisiouibus scienter consenserint, sentenciam excommunicacionis incurrant.</p>
                </div>
                <div>
                    <head>Capitulum 3</head>
                    <p>De indignis non eligendis.</p>
                    <p>Quia, propter indiscretas elecciones, collaciones, prouisiones et recepciones eorum, ad quos pertinere noscuntur, plerumque indigni ad canonicatus, prebendas, clericatus, loca ecclesiastica et beneficia assumuntur, ecclesiis non modica proueniunt detrimenta et ex his scandala plurima oriuntur: uolentes super his salubri remedio prouidere, hac presenti synodo prouidemus, statuimus et firmamus quod de cetero nullus eligatur seu recipiatur in canonicum uel in fratrem seu ad prebendam aliquam uel beneficium seu locum alicuius ecclesie, qui uita, conuersacione, moribus, etate et litteratura ad id indignus existat, et quod nulli tali ecclesiasticum beneficium, canonicatus uel prebenda conferatur de cetero per quoscumque uel ad ipsam instituatur seu quomodolibet admittatur.</p>
                    <p>Et si secus per aliquem seu aliquos siue collegia aut capitula uel singulares personas in aliqua sui parte contigerit attentari, ex nunc prout ex tunc, ipsas elecciones, recepciones, collaciones, prouisiones et instituciones decernimus irritas et inanes: et eligentes, recipientes, admittentes, conferentes, prouidentes et instituentes scienter contra hoc in aliquo premissorum, eligendi, recipiendi, conferendi, prouidendi et instituendi illa uice sponte potestate priuamus propter peccatum huiusmodi transgressorum; et idem in recepcionibus et eleccionibus monachorum, monialium, conuersorum et conuersarum et fratrum hospitalium, monasteriorum et piorum locorum statuimus obseruandum et presentem constitucionem firmitatem eciam quoad ipsa in omnibus obtinere.</p>
                    <p>Electos uero, receptos et institutos, quibus prouisiones uel collaciones contra hec facte fuerint per quoscumque, ex nunc in his scriptis excommunicacionis uinculo innodamus, si pretextu talium eleccionum, recepcionum, prouisionum, collacionum seu institucionum ius aliquod de ipsis prebendis, canonicatibus et beneficiis ecclesiarum, monasteriorum et hospitalis sibi nisi fuerint quomodolibet uindicare.</p>
                    <p>Huic eciam addicimus sanccioni, quod nullus eligatur uel recipiatur seu admittatur in canonicum uel confratrem seu alicuius collegam ecclesie secularis, ibi prebenda uel beneficio non uacante, absque nostra licencia speciali.</p>
                    <p>Et quod nulle persone admittantur uel eligantur seu recipiantur de cetero in monachos uel conuersos seu perpetuo dicatos uel in moniales seu sorores uel conuersas, sub quacumque forma uerborum, alicuius monasterii monachorum seu monialium aut domus uel alterius regularis seu hospitalis uel eciam pii loci non mendicantis, ultra quod ex facultatibus seu redditibus et prouentibus eorumdem locorum possint commode sustentari.</p>
                    <p>Elecciones uero recepciones et admissiones, quas contra hec in aliqua sui parte contigerit imposterum attentari, ex nunc uires decernimus non habere, eligentes, recipientes, admittentes seu tractantes aliquam personam seu personas contra hec excommunicacionis, in his scriptis, uinculo innodamus.</p>
                </div>
                <div>
                    <head>Capitulum 4</head>
                    <p>De promouendis ad ordines sacros infra tempus debitum.</p>
                    <p>Ex officio pastorali, quod nobis incumbit, prouidere uolentes, ne animarum cura in ecclesiis negligatur et ne aliqua ecclesia diuinis officiis defraudetur, in presenti synodo prouidemus, statuimus et firmamus, quod quicumque assumptus de cetero fuerit seu constitutus ad regimen alicuius parochialis ecclesie seu ad prelaturam uel rectoriam aut administracionem seu dignitatem alicuius regularis uel secularis ecclesie ciuitatis uel diocesis Papiensis, postquam confirmacionis seu prouisionis uel collacionis seu institucionis eiusdem munus fuerit assecutus et ipsius rectorie, administracionis, prelature et dignitatis ecclesiastice, possessionem pacificam adeptus fuerit, uel per eum steterit quominus adipiscatur eandem, ad illos ordines, quos administracio, prelatura et dignitas requirit, promoueatur statutis a iure temporibus successiue.</p>
                    <p>Et idem precipimus obseruari in inferioribus clericis, canonicis et beneficialibus quarumcumque ecclesiarum, quos ad aliquas prebendas, canonicatus uel loca ecclesiastica imposterum contigerit promoueri, requirentes certos ordines ex ipsius ecclesie seu eius capituli priuilegio, consuetudine uel statuto, ut post acquisitam possessionem per eos uel suo nomine per quoscumque promoueri procurent ad ipsos ordines successiue, quos requirunt uel requirent, ut premittitur, ipse prebende uel canonicatus huiusmodi seu loca.</p>
                    <p>Illud idem extendentes ad eos qui iam rectorias, dignitates, prelaturas uel administraciones canonicatus seu prebendas uel loca huiusmodi sunt adepti.</p>
                    <p>Quoscumque uero qui circa premissorum obseruacionem in aliqua sui parte, iusto impedimento cessante, se exhibuerint difficiles uel rebelles uel eciam negligentes, ex nunc ipsis rectoriis, administracionibus, prelaturis et dignitatibus ecclesiasticis, canonicatibus, locis et prebendis eisdem presenti constitucione priuamus perpetuo et totaliter remouemus ab ipsis: aliis clericis, qui hoc adimplere uelint et possint post decursum temporum quibus promoueri debuerint et poterant, assumendis per eos ad quos elecciones seu collaciones uel prouisiones aut instituciones predictorum pertinent uel imposterum pertinebunt, nisi cum ipsis institutis per nos fuisset prius super ipsis ordinibus dispensatum.</p>
                </div>
                <div>
                    <head>Capitulum 5</head>
                    <p>De alienigenis non eligendis ad beneficia.</p>
                    <p>Quoniam alienigene passim non sunt in ecclesiis instituendi, de quorum uita moribus et conuersacione noticia non habetur, in hac presenti synodo prouidemus statuimus, firmamus et ordinamus quod nullus talis clericus, nullaque persona ecclesiastica prius recipiatur uel assumatur ad aliquam rectoriam, administracionem aut prelaturam uel dignitatem alicuius ecclesie secularis uel regularis uel alterius pii loci nostre iurisdiccioni subiecti, nec tali de aliquo eorumdem prouideatur uel aliqualiter ex predictis aliqua conferatur, nisi prius super hoc a nobis petita licencia et obtenta, salua semper sedis apostolice eiusque legatorum et delegatorum in premissis omnibus potestate.</p>
                    <p>Elecciones uero prouisiones, recepciones, collaciones, instituciones, quas contra hoc attentari contigerit, decernimus nullas esse, et eligentes, recipientes, prouidentes, conferentes et instituentes contra hec priuamus ex nunc prouidendi, eligendi, conferendi et instituendi uice illa totaliter potestate ad alium seu alios deuoluenda.</p>
                    <p>Addentes quod nulla persona ecclesiastica, collegium, capitulum uel conuentus presbyterum conductitium seu sub certa pensione et annua mercede aut salario seu censu alienigenam et aliene diocesis uel cuiuscumque religionis professum de cetero habeat, retineat, uel assumat, nostra super hoc prius licencia non obtenta, ad missas publice celebrandas, et ad prestandum populo ecclesiastica sacramenta.</p>
                    <p>Contra hec uero de cetero attentantes in centum solidos papienses Episcopali camere condemnamus per nos in pios usus, ut expedire uidebitur, conuertendos.</p>
                </div>
                <div>
                    <head>Capitulum 6</head>
                    <p>Quod persone non necessarie non intersint eleccionibus.</p>
                    <p>Quamquam existat inhibitum per canonicas sancciones quod clerici de negotiis ecclesiarum et presertim spiritualibus laicorum iudicio non disponant et quod elecciones celebrare uolentibus nullus metus uel coaccio seu aliquid aliud inferatur propter quod non habeant liberum arbitrium eligendi; plerumque tamen laici hoc minime attendentes insistunt et sepe eligentibus minas et terrores inferunt ad eas personas eligendas quas alias minime elegissent.</p>
                    <p>Presenti constitucione statuimus et firmamus, quod quando eleccio aliqua de prelato seu rectore uel ministro alicuius ecclesie regularis uel secularis seu hospitalis uel alterius pii loci seu de quocumque canonico, clerico uel beneficiato fuerit celebranda, tempore illo quo eleccio ipsa celebrabitur uel quo ad eam celebrandam illi ad quos spectat conueniunt, aliqui clerici uel laici siue persone seculares cuiuscumque condicionis existant, non intersint nec presentes existant in ecclesia seu loco in quo eleccionem ipsam contigerit celebrari nec in domibus uel sediminibus seu hortis aut uiridariis uel coemeteriis ipsius ecclesie, uel alterius pii loci, et eidem contiguis et existentibus intra septa ipsius ecclesie uel pii loci nisi sint persone sine quibus eleccionis negotium non ualeat commode expediri et quarum sit ibi presencia opportuna: eleccionem uero quam presentibus aliquibus personis non opportunis ibidem et sine quibus eleccio ualeat expediri existentibus tunc temporis in ipsa ecclesia seu in aliquo predictorum locorum, de quibus personis uerisimiliter presumi possit quod conuenerint et existant ut, propter ipsorum potenciam seu minas uel timorem seu presenciam timendam ex aliqua racionabili coniectura, aliquis inducatur ad eligendum aliquem uel desistat ab eligendo illum quem forte alias elegisset, celebrari contigerit in futurum, ex nunc decernimus irritam et inanem; eligentes tunc eligendi potestate illa uice priuamus: personas uero non opportunas, que in ipsa presentes extiterint et eos qui ipsos ad id inuitauerint et fecerint permanere seu quarum occasione aduenerint, ex nunc in his scriptis excommunicacionis uinculo innodamus.</p>
                </div>
                <div>
                    <head>Capitulum 7</head>
                    <p>De inuentario faciendo per prelatos et rectores ecclesiarum.</p>
                    <p>Presenti constitucione sancimus, uolentes ecclesiarum indemnitatibus prouidere, quod omnes qui de cetero ad rectorias seu dignitates ecclesiasticas assumuntur, postquam illarum possessionem pacificam fuerint assecuti, infra mensem in presencia capitulorum suorum et bonorum parochianorum ipsius ecclesie et tabellionis publici de thesauro et bonis mobilibus ecclesiarum ipsarum inuentarium in scriptis fideliter faciant, cum effectu apud ipsas ecclesias conseruandum; qui uero contra hec se exhibuerit negligentem seu difficilem uel rebellem, ex nunc in decem libras papienses Episcopali camere condemnamus in pios usus per nos, ut expedire uidebitur, conuertendas.</p>
                </div>
                <div>
                    <head>Capitulum 8</head>
                    <p>De concubinariis.</p>
                    <p>Quamuis concubinarios publicos clericos sacri Canones seueritate multiplici persequantur, quod tamen plerique Dei timore postposito in huiusmodi turpitudine uitii non solum occulte sed eciam publice inueniuntur offendere, Nos eorum impudiciciam opportuna districcione confundere ac reprimere cupientes presenti constitucione synodamus, prouidemus, statuimus et firmamus quod de cetero nulla persona ecclesiastica regularis uel secularis et cuiuscumque condicionis et status extiterit concubinam seu fornicariam aut amasiam alicubi publice aut manifeste seu euidenter habere uel tenere presumat.</p>
                    <p>Omnes uero clericos seculares, qui contra hec attentauerint in futurum omnibus dignitatibus, rectoriis, canonicatibus et ecclesiasticis beneficiis et prebendis, quas in nostra ciuitate uel diocesi obtinuerint, presenti constitucione perpetuo priuamus et ab ipsis remouemus; eosdem regulares uero dignitatem aut rectoriam seu prelaturam seu administracionem uel officium obtinentes perpetuo priuamus eisdem.</p>
                    <p>Regulares uero administracionem seu dignitatem aut rectoriam uel prelacionem aliquam non habentes ineligibiles reddimus et inhabiles ad alios eligendos et ad omnes tractatus capituli sui et confratrum suorum pro quocumque negocio celebrandos, decernimus minime admittendos.</p>
                    <p>Mandantes et eciam concedentes quibuscumque personis ecclesiasticis, collegiis, conuentibus et capitulis ad quos eleccio, recepcio seu collacio uel prouisio huiusmodi dignitatum, administracionum, canonicatuum, locorum et prebendarum, abbaciarum et prioratuum dignoscitur pertiuere, ut ad ipsas eligant, instituant et assumant personas idoneas, quod si facere neglexerint seu omiserint infra tempus a iure statutum, elecciones et prouisiones celebrandas dignitatum et administracionum prebendarum beneficiorum et canonicatuum, abbaciarum et prioratuum taliter uacantium, potestatem eligendi, prouidendi, conferendi et ordinandi de illis illa uice ad superiorem uidelicet diocesanum Episcopum ex nunc, post decursum ipsius temporis a iure statutum, decernimus deuolutam.</p>
                    <p>Addentes quod nullus clericus secularis ecclesie recipiat aliquam mulierem in conuersam, nec eciam aliquam de incontinencia suspectam in domo secum retineat.</p>
                    <p>Recepciones uero, que contra hec fierent, decernimus non ualere.</p>
                    <p>Clericos uero, qui contra hec mulierem tenuerint suspectam, in centum solidos papienses nostre camere condemnamus per nos in pios usus, prout expedire uidebimus, conuertendos.</p>
                </div>
                <div>
                    <head>Capitulum 9</head>
                    <p>De filiis presbyterorum.</p>
                    <p>Quia indignum est ut impudico patri filius illegitimus ministret et precipue in altari, statuimus quod de cetero nullus presbyter siue rector aut prelatus alicuius ecclesie filium illegitimum in sacerdocio uel sacris ordinibus genitum ministrare sibi in altari uel cum eo in ecclesia seculari uel regulari diuina officia celebrare aut per ciuitatem comitari eumdem, nisi cum illo super illegitimitate dispensatum fuerit; faciat uel permittat uel eciam secum in domo retineat; delinquentes uero in his seu eorum aliquo ex nunc in solidos sexaginta papienses condemnamus episcopali curie persoluendos, per nos in pios usus, prout expedire uidebimus, conuertendos.</p>
                    <p>Regulares uero contra hec attentantes in aliquo premissorum ex nunc in his scriptis excommunicacionis uinculo innodamus.</p>
                </div>
                <div>
                    <head>Capitulum 10</head>
                    <p>De raptoribus et inuasoribus rerum ecclesiasticarum.</p>
                    <p>Ecclesiarum indemnitatibus prouidere et animarum periculis cupientes, prout est possibile, obuiare, uolentesque in quantum possumus refrenare cupiditatem et ambicionem plurimum effrenatam, presenti constitucione hac sacra synodo approbante prouidemus, statuimus et firmamus, quod nullus de cetero ecclesias aut ipsorum bona uel iura, honores uel iurisdicciones inuadat, rapiat uel usurpet; omnes uero personas tam ecclesiasticas quam seculares cuiuscumque condicionis dignitatis aut status extiterint, que de cetero inuadent uel occupabunt uel usurpabunt uel rapient uel illicite detinebunt aliquam ecclesiam seu ecclesias, monasteria, hospitalia uel aliqua pia loca, terras, possessiones, domos, iurisdicciones seu honores aut alia bona immobilia aut iura seu thesaurum aut crucem, calicem, paramentum, turibulum aut librum uel his similia alicuius monasterii uel ecclesie seu domus secularis uel regularis uel alicuius pii loci, et omnes qui ad hoc eisdem scienter dederint mandatum, preceptum seu auxilium seu consilium uel fauorem, ex nunc in his scriptis, si ad requisicionem prelati uel rectoris siue locum eius tenentis et uices uel capituli seu maioris partis illius ecclesie uel hospitalis seu pii loci uel procuratoris eiusdem, qui occupata uel inuasa seu usurpata ad suam ecclesiam crediderit pertinere, infra decem dies post ipsam requisicionem non restituerint et libere dimiserint eisdem taliter occupata, inuasa uel usurpata seu detenta illegitime per eum uel alium eius nomine uel mandato, in his scriptis, excommunicacionis uinculo innodamus et tamquam sacrilegos iudicamus; illos uero qni aliquid ex predictis hactenus occupauerunt, rapuerunt uel inuaserunt et adhuc hodie detinent occupata aut retinent illicite et iniuste in hac presenti synodo primo, secundo, tercio et peremptorie et publice admonemus quod infra unum mensem illa dimittant libere ac restituant ecclesie, monasterio, hospitali, aut alteri pio loco, ad quem crediderint pertinere, post quam super hoc fuerint, ut de aliis premittitur, requisiti; alioquin eosdem penis predictis decernimus subiacere.</p>
                    <p>Uniuersitates uero uillarum, burgorum et castrorum, que contra hanc nostram constitucionem de consciencia maioris partis eiusdem in aliquo attentabunt, ipsorumque loca, ecclesiastico interdicto usque ad condignam satisfaccionem decernimus subiacere.</p>
                </div>
                <div>
                    <head>Capitulum 11</head>
                    <p>De non alienandis uel impignorandis rebus Ecclesie.</p>
                    <p>Indiscretis et damnosis bonorum et rerum ecclesiasticarum alienacionibus uolentes salubriter obuiare, presenti constitucione decernimus et prouidemus, quod nulla persona ecclesiastica, nullum capitulum, collegium uel conuentus aliqua bona immobilia seu iura perpetua alicuius ecclesie secularis uel regularis seu alterius pii loci alienent quocumque titulo alienacionis uel concedant in emphiteusim ultra annos nouem uel de ipsis inuestituram faciant seu locacionem sub certa pensione seu censu uel ad fictum siue uni siue pluribus personis sub quocumque modo uel forma uerborum per quam dici possit ipsam locacionem aut inuestituram directe uel indirecte excedere dictum tempus: et quod ultra decem libras nomine ecclesie seu pii loci uel prebende seu beneficii mutuum non contrahant uel ecclesiam suam aut prebendam seu ipsum pium locum uel aliqua eius bona alicui obligent nomine alicuius debiti ultra quantitatem predictam absque nostra licencia speciali aut uestes sacras seu uasa uel libros eiusdem uel aliquid de thesauro ipsius alienent uel pignori obligent, nostra super hoc licencia non obtenta.</p>
                    <p>Alienantes uero uel pignorantes seu contrahentes et dantes et recipientes uel facientes contra hec uel aliquod premissorum in his scriptis ex nunc excommunicacionis uinculo innodamus, contractus qui contra hec celebrabuntur, carere uiribus decernentes et ecclesias ex ipsis minime obligari.</p>
                </div>
                <div>
                    <head>Capitulum 12</head>
                    <p>De uita et honestate clericorum.</p>
                    <p>Cum de uita et honestate clericorum laudetur et glorificetur Deus et uniuersalis ecclesia ecclesiasticeque persone in maiori reuerencia et deuocione habeantur, a cunctis studiose laborandum est clericis, ut honestati in quantum possunt deseruiant et insistant, ut per eorum exempla pariter et doctrinam ipsi laici inuitentur ad bonum et ecclesiam atque clerum libenter honorent et clericorum opera prebeant exempla uirtutum.</p>
                    <p>Quare precipimus omnibus clericis nostris ecclesiasticisque personis, ut honeste et caste uiuant et tonsuram et habitum habeant condecentem tali discrecione ac districcione adhibitis circa habitum, ut clerici et canonici ciuitatis quibus suppetunt facultates et presertim in sacerdocio constituti uel dignitate seu rectoria et prelati diocesis sine birretis, cappis clausis seu mantellis humeros cooperientibus et partes anteriores corporis, prout decet, absque infulis ac societate honesta per ciuitatem incedere non presumant.</p>
                    <p>Illi uero quibus non sufficiunt facultates, honesta desuper deferant indumenta, infulam in publico minime deferentes, in diuinis officiis sint soliciti et attenti, ut deuote et distincte dicantur ab eis, horas canonicas non omittant, corporalia, calices et alia ecclesie ornamenta munda teneant.</p>
                    <p>Calices argenteos habeant in ecclesiis collegiatis et in aliis quibus suppetunt facultates, unaque missa sacerdos sit contentus in die, nisi necessitas a iure permissa aliud postularet.</p>
                    <p>Eucharistiam, chrisma et oleum sanctum fideli custodia seruare procurent cauentes, ne corpus Domini, plusquam decet, in casella reseruetur.</p>
                    <p>Soliciti sint omni hora, negligencia cuncta semota, cum necesse fuerit, penitenciare ac communicare infirmos et sanos cum requisiti fuerint, presertim illos quos dignos esse cognouerint.</p>
                    <p>In ecclesiis uero utantur cotta alba uel cappa uel mantello ad collum, nec utantur aliquibus uestibus inhonestis.</p>
                    <p>Ab iniuriis et uerbis contumeliosis abstineant.</p>
                    <p>Mandantes eciam districte omnibus clericis in sacris ordinibus constitutis, quatenus ubi nos adesse contigerit pontificaliter, in officiis nullus compareat sine cotta alba uel cappa, alioquin eos pena debita puniemus.</p>
                </div>
                <div>
                    <head>Capitulum 13</head>
                    <p>De chrismate.</p>
                    <p>Item excommunicamus in his scriptis omnes sacerdotes et clericos et laicos quoscumque qui corpus Christi, chrisma uel oleum sanctum alicui uiro uel mulieri dederint uel qui receperint, nisi in sacramento.</p>
                </div>
                <div>
                    <head>Capitulum 14</head>
                    <p>De missa solemni celebranda in die sabbati.</p>
                    <p>Item districte precipimus ut in collegiatis ecclesiis qualibet die sabbati ad honorem beate Marie uirginis missa solemniter celebretur, nisi, propter solemnitatem uel octauam alicuius sancti uel propter proprium officium illa die dicendum uel funeris causa, expediat aliter obseruari.</p>
                </div>
                <div>
                    <head>Capitulum 15</head>
                    <p>Ne clerici intrent tabernas.</p>
                    <p>Item prohibemus districte, ne clerici et uiri religiosi intrent tabernas, nec morentur nec comedant nec bibant in eis, nisi peregrinentur uel uadant ad loca remota ex necessitate; delinquentes uero in aliquo premissorum ex nunc in solidos uiginti papienses episcopali curie condemnamus, per nos in pios usus, prout expedire uidebimus, conuertendos.</p>
                </div>
                <div>
                    <head>Capitulum 16</head>
                    <p>Ne clerici intrent bataliolas.</p>
                    <p>Item statuimus quod nullus clericus de cetero pugnare debeat in bataliolis, et qui contra fecerit soluat pro pena qualibet uice solidos xx. papienses camere nostre applicandos.</p>
                </div>
                <div>
                    <head>Capitulum 17</head>
                    <p>Ne clerici deferant arma.</p>
                    <p>Item monemus omnes et singulos clericos nostre ciuitatis et diocesis ut arma non deferant per ciuitatem uel suburbium aliquod adiacens ciuitati uel per alra loca seu burgos per quos eciam laicis illa prohibitum est deferre absque iusta causa et nostra licencia speciali uel nisi euntes ad uillas uel redeuntes tunc temporis ab iisdem; delinquentes uero in hoc, uice qualibet qua delinquunt, deferendo illa extra curiam episcopi seu communis Papie in uiginti solidos papienses nostre camere condemnamus; deferentes uero contra hec per dictam curiam eciam in episcopali palacio Papie eiusque curia uel in ecclesia maiori uel platea sancti Sauini uel atrio sancti Siri seu palacio communis et domo potestatis in libris decem et armorum amissione nostre camere condemnamus.</p>
                    <p>Arma uero ex nostra licencia deferentes ita occulte deferant et decenter quod ex ipsis non possit scandalum generari.</p>
                    <p>Et quod nostris temporibus comperimus quam plures clericos nobis subiectos rixantes existere et percussores, ex quibus scandala oriuntur in cordibus laicorum, uolentes tam detestabile uitium a subditorum nostrorum mentibus remouere, idcirco huic addicimus sanccioni, ne ullus de cetero clericus aliquem alium, cuiuscumque sexus status uel condicionis existat, gladio, lapide, fuste uel manu seu alio genere armorum, nisi se defendendo, presumat percutere, si quis uero contra premissa uel aliquod premissorum presumpserit attentare, ipsum pro tali facinore iuxta qualitatem excessus per eum perpetrati puniendum nostro arbitrio reseruamus.</p>
                </div>
                <div>
                    <head>Capitulum 18</head>
                    <p>De portis monasteriorum claudendis.</p>
                    <p>Item statuimus et precipimus, quod in omnibus conuentibus, claustrum firmetur cum clauibus hora competenti, et claues teneantur ab aliquo de congregacione uel aliunde honesto et timente Deum, cui prelatus iniunxerit, nec aperiantur in nocte nisi iusta causa interueniente.</p>
                </div>
                <div>
                    <head>Capitulum 19</head>
                    <p>Ne clerici ludant ad taxillos.</p>
                    <p>Item statuimus quod clerici non ludant ad azarum uel tabulas seu aliquem alium ludum taxillorum seu reginetam uel ad balletas seu cauigiolas, nec permittant aliquos ludere in ecclesiis seu domibus ecclesiarum, alioquin contra facientes confessi de hoc uel conuicti soluant, qui in sacris ordinibus fuerint constituti, pro qualibet uice solidos uiginti papienses, inferiores uero solidos decem papienses nostre camere applicandos in pios usus, prout uidebimus, conuertendos</p>
                </div>
                <div>
                    <head>Capitulum 20</head>
                    <p>Ne clerici trahantur ad forum seculare.</p>
                    <p>Prohibemus quoque ne aliquis clericus uel persona ecclesiastica uel secularis clericos et personas ecclesiasticas gerentes ecclesiasticum habitum et tonsuram trahere audeat ad forum uel curiam secularem, facientes uero contrarium ipso facto sentenciam excommunicacionis incurrant et eos nihilominus pene canonice decernimus subiacere.</p>
                </div>
                <div>
                    <head>Capitulum 21</head>
                    <p>Ne clerici emant bladum ante tempus.</p>
                    <p>Item prohibemus expresse quod nullus clericus emat granum uel aliud bladum, uinum uel oleum ad nouellum, ut illa uendat precio cariori.</p>
                    <p>Et qui contra fecerit ipsum in solidos centum papienses episcopali curie condemnamus, per nos in pios usus, prout expedire uidebimus, conuertendos.</p>
                </div>
                <div>
                    <head>Capitulum 22</head>
                    <p>De clericis non residentibus.</p>
                    <p>Statuimus quod nullus prelatus uel rector alicuius ecclesie nostre ciuitatis uel diocesis curam animarum habens ultra duos menses a sua ecclesia se absentet sine nostra licencia speciali, alioquin, si ultra duos menses absens fuerit ab ecclesia sua, a percepcione sui beneficii, quamdiu absens fuerit, sit suspensus: si uero per tres menses in huiusmodi suspensione durauerit, iusta, necessaria et racionabili causa cessante, ex nunc beneficio, ipso iure, priuamus, per eos ad quos spectat, alii libere conferendo, sine alia priuacionis sentencia ab homine proferenda et eciam monicione premittenda.</p>
                </div>
                <div>
                    <head>Capitulum 23</head>
                    <p>Quod clerici resideant ut debent.</p>
                    <p>Item statuimus et ordinamus quod quilibet canonicus eciam cathedralis ecclesie et clericus beneficiatus alicuius ecclesie nostre ciuitatis et diocesis residenciam faciat in ecclesia, in qua beneficiatus existit iuxta formam statutorum ipsius ecclesie, si in ca fuerint statuta aliqua faciencia mencionem de residencia facienda; aliter enim facientes penam incurrant in statutis ipsius ecclesie appositam contra eos, qui in ipsis ecclesiis iuxta formam ipsorum statutorum minime residerent.</p>
                    <p>Et si in ecclesia aliquod statutum non fuerit, quod de residencia faciat mencionem, in ipsa ecclesia continuam residenciam facere teneatur; alioquin prouentus ecclesiastici sibi per rectorem ipsius ecclesie subtrahantur, nisi alias in absencia de consuetudine seu dispensacione nostra uel ex constitutis ipsius ecclesie debeantur, uel de nostra licencia ad tempus se duxerit absentandum.</p>
                    <p>Si uero aliquis de canonicis nostre ecclesie Cathedralis seu personatum uel dignitatem habentibus, canonicatum uel prebendam seu aliquod aliud beneficium in aliqua ecclesia nostre ciuitatis uel diocesis, in quo nullum fuerit statutum de residencia facienda, supple [1] obtinuerit [2] ipsum propter prerogatiuam ipsius ecclesie cathedralis, pena subtraccionis predicti sui beneficii, seu prebende et prelaturarum amissione, licet personaliter non resideat in ipsa ecclesia in qua beneficiatus existit, uolumus obligari.</p>
                </div>
                <div>
                    <head>Capitulum 24</head>
                    <p>Quod clerici fugitiue reuertantur ad ecclesias.</p>
                    <p>Item statuimus et districte precipimus omnibus prelatis et rectoribus ecclesiarum curam animarum habentibus, qui dimissis ecclesiis suis in alienis morantur, quatenus infra duos menses, a die publicacionis constitucionis huiusmodi, ad suas ecclesias reuertantur et in illis moram contrahant, prout cura dictarum ecclesiarum requirit, alioquin, si infra predictum terminum ad dictas suas ecclesias non redierint, contra eos ad priuacionem suorum beneficiorum procedemus; adiicientes ne aliquis prelatus sibi locare debeat aliquem sacerdotem, qui habeat rectoriam, nostra super hec licencia non obtenta.</p>
                </div>
                <div>
                    <head>Capitulum 25</head>
                    <p>De testamentis.</p>
                    <p>Quia relacione multorum didicimus quod quando aliqui in infirmitate positi uolunt condere testamentum seu disponere de rebus suis in sua ultima uoluntate, ipsorum consanguinei ab intestato succedere cupientes uel alii non permittunt sacerdotes uel notarios intrare ad eos; et sic quandoque accidit, quod sine restitucione usurarum et male ablatorum decedunt infirmi; nos huic malitie obuiare uolentes, statuimus quod nullus cuiuscumque sexus de cetero, arte aliqua uel ingenio, occulte uel priuate impediat, quominus infirmus suam restitucionem et disposicionem ultime uoluntatis disponat, et exprimat per testamentum et aliam ultimam uoluntatem.</p>
                    <p>Et si quis contra fecerit ipsum excommunicacionis uinculo innodamus.</p>
                </div>
                <div>
                    <head>Capitulum 26</head>
                    <p>Quod notarii dent testamenta in scriptis.</p>
                    <p>Testamentorum, codicillorum et aliorum ad pias causas relictorum, ius commune locorum ordinarios executores, post annum ab obitu testatoris, instituit, quorum testantium uoluntates frequentissime retardantur, quia non est qui eas curet episcopis intimare: cupientes igitur decedentium animabus salubriter prouidere, monemus omnes et singulos notarios ciuitatis et diocesis nostre, qui de relictis ad pias causas instrumenta hactenus confecerunt, ut infra mensem, a publicacione constitucionis huiusmodi, ipsa instrumenta que recolunt se fecisse uel ipsorum copiam nobis exhibeant ad inspiciendum; illos uero notarios, qui de predictis de cetero instrumenta confecerint, monemus ut infra mensem a die obitus testatoris numerandum, ipsa instrumenta uel ipsorum copiam ad inspiciendum nobis sub excommunicacionis pena studeant exhibere.</p>
                </div>
                <div>
                    <head>Capitulum 27</head>
                    <p>De parochianis.</p>
                    <p>Cum parochie ecclesiarum propterea fuerint limitate, ut terminis suis quilibet contentus existat, statuimus ut nullus clericus subditus uel prelatus religiosus uel secularis alienum parochianum scienter ad confessiones recipiat uel pro penitentiis dandis uel aliis sacramentis intret parochiam alterius scienter ad sanum aliquem uel infirmum, nisi per sacerdotem, cuius est parochia, expresse fuerit inuitatus, uel de uoluntate eius fuerit uel consensu, et nostra seu uicarii nostri, super hec licencia non obtenta et necessitate non imminente, propter absenciam uel egritudinem proprii sacerdotis, alieno parochiano tunc grauiter egrotante uel ad remota peregrinari uolente et sacerdotis proprii copiam non habente, non obstante si uocatus fuerit ab amicis infirmi seu consanguineis uel quibuscumque personis aliis, sine proprii licencia sacerdotis et consensu.</p>
                    <p>Et qui contra fecerit ex nunc in solidos quadraginta papienses nostre camere condemnamus per nos in pios usus, prout expedire uidebimus, conuertendos, saluis super hoc priuilegiis aliquibus ab apostolica sede concessis.</p>
                </div>
                <div>
                    <head>Capitulum 28</head>
                    <p>De decimis.</p>
                    <p>Statuimus et ordinamus quod decime clericis uel ecclesiis tantum et non laicis persoluantur; prohibentes ut decimas nullo modo recipiant laici, nisi concesse fuerint eis in feudum ab antiquo, alioquin dantes et recipientes pena canonica puniemus.</p>
                </div>
                <div>
                    <head>Capitulum 29</head>
                    <p>De status regularium.</p>
                    <p>Statuimus et firmamus ut abbates, prepositi, priores, abbatisse et priorisse monasteriorum nostre ciuitatis et diocesis, qui populum habent, tenere debeant perpetuos cappellanos, qui in diuinis et ecclesiasticis sacramentis populum regant et nobis de cura populi respondeant, ut tenentur, et qui a nobis curam recipiant animarum et qui per nos instituantur, quos sine nostra licencia et auctoritate precipimus minime amoueri.</p>
                    <p>Qui uero sunt hactenus aliter instituti et qui sine institucione tali populo ecclesiastica sacramenta administrant, ab ipsis ecclesiis discedant infra mensem aut de sua institucione canonica fidem faciant coram nobis; alioquin ipsos in his scriptis excommunicacionis uinculo innodamus.</p>
                </div>
                <div>
                    <head>Capitulum 30</head>
                    <p>Quod ne quis intret monasterium.</p>
                    <p>Uolentes honestati tam clericorum, quam religiosarum personarum utriusque sexus, quantum cum Deo possumus prouidere, presenti duximus constitucione firmandum ac eciam inhibendum quod aliquis sacerdos uel clericus secularis uel religiosus, cuiuscumque condicionis et status existat, alicuius monasterii seu religiose domus aliquarum monialium uel sororum claustrum seu clausuram per nos iamdiu auctoritate apostolica deputatus eisdem ingredi non presumant absque manifesta et racionabili causa et sine nostra licencia speciali.</p>
                    <p>Ab hac inhibicione et constitucione excipientes confessores, sacerdotes et uerbi Dei predicatores per nos et auctoritate nostra ipsis monialibus et sororibus deputatos aut eciam in posterum deputandos ac eciam eos qui causa alicuius funeris ad ipsa monasteria accesserint uel solemnitatis alicuius sancti seu consortii uel processionis que tunc in ipsa ecclesia celebretur.</p>
                    <p>Contrarium auctoritate facientes, ex nunc uice qualibet in solidos uiginti papienses nostre camere condemnamus per nos in pios usus, prout expedire uidebimus, conuertendos.</p>
                    <p>Prohibemus insuper ut nullus laicus, exceptis necessariis personis, dicta monasteria monialium, causa habendi cum eis colloquium, uel alia quacumque causa, preterquam de expressis, presumat accedere sine nostra licencia speciali, laicos uero delinquentes in hoc excommunicacionis uinculo supponemus.</p>
                </div>
                <div>
                    <head>Capitulum 31</head>
                    <p>De iure patronatus.</p>
                    <p>Patronis ecclesiarum et ecclesiasticorum locorum nostre ciuitatis et diocesis sub excommunicacionis pena inhibemus, ne aliquid uiolenter ab ipsis ecclesiis uel ecclesiasticis locis, in quibus ius patronatus obtinent, exigant uel usurpent ultra quam sit eis a iure concessum, nec clericos uel conuersos ecclesiasticorum locorum uel ecclesiarum, quarum patroni existunt, uerberent uel percuciant uiolenter, et qui contra fecerit ipso facto ius patronatus amittat.</p>
                </div>
                <div>
                    <head>Capitulum 32</head>
                    <p>Quod patroni non inferant terrorem.</p>
                    <p>Item precipimus ut nullus patronus uel pro patrono se gerens per se uel per alium impediat, uel minas inferat, uel terrores, uerbis uel factis aliquibus ueris rectoribus et prelatis ecclesiarum, seu eosdem impediat, quominus ipsi rectores et prelati in suis ecclesiis libere administrare ualeant et in diuino officio deseruire, et si quis contra fecerit, sentenciam excommunicacionis incurrat.</p>
                    <p>Si quis uero uult aliquid dicere contra prelatos et rectores huiusmodi ad nos recurrat, de illis iusticiam recepturus.</p>
                </div>
                <div>
                    <head>Capitulum 33</head>
                    <p>De usuris.</p>
                    <p>Cum generale concilium apud Lugdunum celebratum caucionem de restituendis usuris sub certa forma decreuerit exhibendam, monemus omnes clericos et religiosos curam animarum habentes nostre ciuitatis, ut sine licencia nostra huiusmodi caucionem non recipiant, nisi infirmi periculum impediat nostram licenciam expectare: presenti eciam constitucione firmamus ut quotiescumque a manifestis usurariis caucionem de restituendis usuris secundum formam dicti concilii deinceps recipere, scribere ac publicare contigerit, nobis ante obitum exhibeant caucionem huiusmodi, si fieri poterit; alioquin post obitum eius infra mensem formam dicte caucionis ostendant; uolumus enim eam uidere utrum sit legitime celebrata et eam in nostris capitularibus registrare.</p>
                    <p>Si uero quisque notarius in ostensione dicte caucionis deinceps maliciam uel notabilem negligenciam habuerit, nec infra dictum tempus nobis ostenderit, in eum ex nunc in his scriptis excommunicacionis sentenciam promulgamus.</p>
                    <p>Ne autem ipsi notarii possint aliquam de ignorancia excusacionem pretendere, precipimus ecclesiarum rectoribus, ut post dictam caucionem receptam per eos, notarios eosdem sollicitent, ut ipsam caucionem nobis non differant intimare; formam cuius caucionis uolumus esse talem.</p>
                </div>
                <div>
                    <head>Capitulum 34</head>
                    <p>De forma caucionis supra usuris.</p>
                    <p>Filius quondam Petri sanus mente et intellectu licet eger corpore, uel sanus mente, corpore et intellectu uolens anime sue salubriter prouidere et satisfacere de male ablatis et extortis per usurariam prauitatem, uel alio quocumque prauo uel malo modo per se uel per alium pro eo uel per aliquas personas, quarum bona essent ad eum deuoluta per successionem, uel hereditario seu alio quocumque modo uel iure, coram dicto domiuo uicario, rectore uel cappellano talis ecclesie et me infrascripto notario et fide dignis testibus infrascriptis, non vi dolo uel metu inductus et non per errorem, sed ex certa sciencia fuit confessus, asseruit et declarauit se teneri tali in tanta quantitate talis pecunie; item tali communitati in tanta et tali quantitate talis pecunie, quas quantitates singulas a singulis predictis personis et communitatibus se extorsisse, et exortas fuisse prout ipse A. asseruit per usurariam prauitatem uel tali modo uel quas quantitates singulas a predictis personis uel locis singulis talis filius quondam talis cuius bona ad ipsum A. peruenerunt uel cuius ipse A. heres extitit, ut dixit, per usurariam prauitatem.</p>
                    <p>Predicta forma seruetur si usure et male ablata et persone et loca quibus restitui debent sunt certa.</p>
                    <p>Uel tali modo:</p>
                </div>
                <div>
                    <head>Capitulum 35</head>
                    <p>De forma caucionis que debet exigi ab infirmis, quando usure et male ablata sunt incerta.</p>
                    <p>In Papia etc. fuit confessus, asseruit et declarauit se teneri quibusdam personis et locis, quorum non recordatur, quas et que dixit se habere in scripturis, uel in tot libris suarum racionum quas predictus dominus uicarius taxauit et moderatus fuit mille libras denariorum talis monete uel quas dixit ascendere usque ad quantitatem talis monete, quas a singulis eorum ipse A. uel talis cuius ipse heres existit uel cuius bona peruenerunt ad eum, ut dixit, uel cui ipse A. se dixit succedere, extorsit in tali loco, ut dixit, per usurariam prauitatem, prout in scripturis singulorum ipsorum in dictis libris contentis dixit plenius contineri, quos libros eidem priori statim assignauit et tradidit sigillatos suo sigillo, quas quantitates omnes et singulas sua propria libera et spontanea uoluntate promisit et conuenit dicto priori recipienti et stipulanti pro uenerabili in Christo patre domino G. Dei gracia Episcopo Papiensi, qui nunc est et in antea fuit et pro omnibus predictis et eciam pro omnibus et singulis, quorum interest uel intererit seu interesse poterit, nec non omnes et singulas alias usuras uel male acquisita, que apparerent eum ultra quantitates predictas extorsisse uel ad eum quomodolibet peruenisse, tradere et restituere uel pauperibus erogare ad uoluntatem et mandatum dicti domiui episcopi uel sui uicarii et parere et stare super ipsis usuris et male extortis et male acquisitis restituendis et distribuendis taxacione et declaracione et mandato ipsius domini episcopi uel sui uicarii, feriis non obstantibus quibuscumque, quibus nunc renunciauit expresse, et sine libelli oblacione, et ordiue et solemnitate iuris eciam non seruatis, ad uoluntatem et mandatum ipsius domini episcopi et sui uicarii et secundum formam constitucionis dicti domini episcopi super hec edite, et dare et assignare eidem priori pro ipso domino episcopo et eius curia recipienti omnes et singulos contractus et omnes et singulas scripturas alias, si quas habet, publicas uel non publicas et cancellatas usuras uel uitium fenoris continentes, ad uoluntatem et mandatum ipsius domini episcopi uel eius uicarii, et nominare personas a quibus usure predicte fuerunt extorte, et que essent sibi in usuris aliquibus obligate, et ipsas usuras declarare bona fide, sine fraude, priori, nomine quo supra, stipulanti et recipienti, se fidem facturum eidem domino episcopo uel suo uicario de predictis restitucionibus ad eorum uoluntatem et mandatum et de ipsis reddere racionem.</p>
                    <p>Item absoluit et liberauit omnes et singulas personas, uniuersitates et loca ab omni usurarum dacione, quibus tenerentur et quibuscumque scripturis publicis uel priuatis uel ex pacto seu qualibet promissione, uolens esse contentus sola sorte tantum.</p>
                    <p>Et irritauit omnia et singula instrumenta et obligaciones sibi factas, de quibuscumque usuris, uel male ablatis et de omnibus et singulis excedentibus ueram sortem, contractibus et obligacionibus ipsis in uera sorte ratis manentibus, promittens eidem domino priori stipulanti et recipienti, nomine supradicto, deinceps non petere et non exigere aliquid ultra ueram sortem ab aliquo, uel aliquem, super eo quod ueram sortem excederet, per se uel per alium nullatenus molestare uel inquietare et molestari et inquietari non permittere.</p>
                    <p>Que omnia supradicta et infrascripta idem A. promisit et conuenit per se et suos heredes et successores, eidem domino priori stipulanti et recipienti, nomine antedicto.</p>
                    <p>Et iurauit ad sancta Dei euangelia corporaliter tacto libro inuiolabiliter et integre attendere, soluere et obseruare, facere et adimplere et damna, expensas et interesse emendare.</p>
                    <p>Si uero predicta omnia et singula, ut dictum est supra, per singula capitula non seruauerit et fecerit, promisit et conuenit eidem domino priori stipulanti et recipienti, predicto nomine, dare et soluere duplum quantitatis predicte et rei seu quantitatis unde peteretur, que pena toties committatur lege [1] incurratur [2] et exigi possit cum effectu quoties contra factum uel uentum fuerit, ratis manentibus omnibus et singulis supra dictis; renuncians excepcioni dictarum promissionum, declaracionum, obligacionum et iuramenti non factorum, rei non sic geste, doli mali, condicioni indebiti et sine causa, priuilegio fori, accioni in factum et omni alii legum et iuris auxilio, tam canonici quam ciuilis.</p>
                    <p>Insuper B. et M. ibi presentes precibus et mandato dicti A. et quilibet eorum in solidum constituentes se principales debitores et pagutores in predictis et quolibet predictorum, et pro predictis et infrascriptis omnibus et singulis obseruandis, faciendis et integre adimplendis apud dictum uicarium stipulantem et recipientem pro dicto domino episcopo et omnibus quorum interest uel intererit, uel interesse poterit, in omnem casum et euentum fideiusserunt promittentes ipsi et quilibet eorum in solidum ipsi domino uicario stipulanti et recipienti, ut dictum est, se facturos et curaturos taliter, quod dictus A. attendet et obseruabit, faciet et adimplebit omnia et singula supradicta et ipsi quidem ea per se soluent, attendent et obseruabunt, facient et adimplebunt et quilibet eorum in solidum omnia et singula supradicta: alioquin soluere duplum dicte quantitatis et eciam rei seu quantitatis unde ageretur, quotiens contra factum uel contra uentum fuerit, ratis manentibus omnibus et siugulis supradictis et damna omnia et expensas emendare pro quibus omnibus et singulis obseruandis, faciendis et attendendis et integre adimplendis obligauerunt tam dictus A. quam dicti B. et M. eius precibus et mandatis et quilibet eorum in solidum, dicto domino uicario stipulanti et recipienti, pro dicto domino episcopo et eius curia et pro omnibus quorum interest uel intererit seu interesse poterit, se et suos heredes et omnia et singula eorum et cuiuslibet eorum bona presencia et futura, que ex nunc se et pro ipso domino Episcopo et pro omnibus et singulis supradictis constituerunt possidere.</p>
                    <p>Ita quod liceat ipsi domino episcopo et sue curie ipsorum bonorum corporalem possessionem et tenutam auctoritate propria et sine dicti A. et suorum heredum et alterius cuiuslibet persone condicione intrare et accipere et ea uendere, distrahere et alienare et in solutum dare et concedere pro restitucione supradicta, supponentes et subiicientes se et sua bona predicta iurisdiccioni dicti domini episcopi et sue curie temporaliter et spiritualiter ac promittentes per pactum eidem domino uicario legitime stipulanti et recipienti nomine quo supra a predictis uel a quolibet uel ab aliquo predictorum aut a processu aliquo contra eos uel eorum aliquem seu eorum uel alterius ipsorum bona occasione dictarum restitucionum uel alterius earum facto uel faciendo non appellare uel aliud facere per se uel per alium propter quod dicte restituciones uel altera earum impediri ualeat quomodolibet uel differri.</p>
                    <p>Renunciantes dicti B. et M. beneficio nouarum constitucionum de predibus reis debendi de fideiussoribus epistole diui Adriani et omni alii legum et iuris auxilio tam canonici quam ciuilis, quod eis uel eorum aliquibus in hac parte competeret uel posset suffragium uel auxilium impartiri.</p>
                </div>
                <div>
                    <head>Capitulum 36</head>
                    <p>Quod notarii ostendant testamenta infra tempus.</p>
                    <p>Contingit interdum in testamentis, codicillis, ultimis uoluntatibus et aliis disposicionibus quibuscumque de spirituali patre confidere, ut per eius manus usuras et male ablata restituenda aut de iuste acquisitis eleemosinas faciendas in ipsa sui disposicione relinquant, quorum postea laudabile desiderium non impletur ex eo quod ad ipsius patris noticiam non peruenit, ideoque monemus omnes et singulos notarios nostre ciuitatis et diocesis et presenti costitucione firmamus ut, quotiescumque de usuris et male ablatis restituendis aut eleemosinis faciendis in testamentis, ultimis uoluntatibus, codicillis et aliis disposicionibus aliquid fuerit relictum, notarius qui de hoc instrumentum confecerit, infra mensem seriem ipsius instrumenti nobis sub pena excommunicacionis ostendat.</p>
                </div>
                <div>
                    <head>Capitulum 37</head>
                    <p>Quod nullus de incertis disponat.</p>
                    <p>Cum usure et male ablata, de quibus nescitur quibus restitui debeant, sub episcoporum disposicione consistant, monemus omnes et singulos homines nostre ciuitatis et diocesis ut predictas usuras et male ablata undecumque ad eos peruenerint, sine nostra consciencia, consilio et assensu restituere siue distribuere non presumant.</p>
                    <p>Nos enim in omnes et singulos qui contra fecerint ex nunc excommunicacionis sentenciam promulgamus.</p>
                    <p>Quod uero frequenter contingit quod quidam, qui ad restituendas predictas usuras et male ablata incerta debitores se esse cognoscunt, certam pecunie quantitatem uel indeterminate omnia bona que possident, quandoque religiosorum, quandoque clericorum secularium, quandoque laicorum potestati supponunt, ut ipsam pecuniam siue bona pro animabus ipsorum et eorum, a quibus indebite fuerunt extorta, pauperibus et piis locis distribuant, sicut eis uidebitur conuenire; nos predictos religiosos, clericos seculares et laicos, cuiuscumque preeminende seu condicionis existant, monemus et presenti constitucione eis sub excommunicacionis pena mandamus, quam ipso facto incurrant contrarium facientes, ut, si ad predicta distribuenda hactenus deputati sunt uel deputabuntur in posterum, ipsam pecunie quantitatem siue bona, sine nostra consciencia, consilio et assensu distribuere non presumant.</p>
                    <p>Hanc autem constitucionem et excommunicacionem ad notarios qui de predictis de cetero instrumenta confecerint extendi uolumus, ut predictam excommunicacionis sentenciam incurrant, nisi infra mensem a contractus inid tempore numerandum, instrumentorum tenorem nobis ad inspiciendum curauerint exhibere.</p>
                </div>
                <div>
                    <head>Capitulum 38</head>
                    <p>Quod rectores seculares non se intromittant in causis usurariis.</p>
                    <p>Item precipimus potestatibus, consulibus, camerariis, sindicis et aliis locorum rectoribus ac eciam assessoribus nostre ciuitatis et diocesis quocumque nomine censeantur, ut si quando contra aliquem contractum seu reclamacionem qui sit usurarius uel in fraudem usurarum initus seu inita, coram eis contingat opponi, si id quod opponitur manifestum fuerit, ita quod districcione non egeat, de omni eo quod ad usuram uel superabundanciam pertinet, de cetero se nullatenus intromittant.</p>
                    <p>Si uero dubium fuerit, cum talem cognicionem ad ecclesiasticum forum, uel examen non sit dubium pertinere, remittant ad nos, uel uicario nostro cognicionem uel examen et interim dicta cognicione pendente supersedeant questioni; ita quod se de ea nullatenus intromittant, alioquin contra eos mediante iusticia ad excommunicacionis sentenciam procedemus; nihilominus, quod interim fecerint, careat firmitate.</p>
                </div>
                <div>
                    <head>Capitulum 39</head>
                    <p>De penitentiis et remissionibus.</p>
                    <p>Dolentes referimus, quod referentibus nobis quibusdam audiuimus, uidelicet quod quidam ad audiendas confessiones et iniungendas de peccatis penitencias ordinati, propriis utilitatibus inhiantes, non qdam nec non [5] [6] penitenciam, quam pro peccatis tenentur iniungere, commutare in determinatam summam pecunie non uerentur; et ad excusandas excusaciones in peccatis, propterea hec facere personis simplicibus asserunt, quod uolunt illam pecuniam pauperibus erogare.</p>
                    <p>Uolentes igitur hanc speciem cupiditatis de clericorum cordibus amputare, monemus omnes et singulos archipresbyteros, prepositos, priores, rectores ecclesiarum nec non presbyteros alios seculares et religiosos nostre ciuitatis et diocesis et presenti constitucione firmamus, ut de cetero penitencias iniungendas in pecuniam uel in rem aliam temporalem sine nostra licencia speciali in suum uel cuiuscumque alterius commodum conuertendum, non audeant commutare.</p>
                    <p>Si autem quisque contra hec de cetero uenire presumpserit, in eum ex nunc excommunicacionis sentenciam promulgamus.</p>
                    <p>Ne autem ex hac constitucione possit pauperibus aliquod preiudicium peruenire, permittimus quod unusquisque sacerdos post impositam penitenciam ad cumulum ipsius penitentie peccatori, si eidem sacerdoti uidebitur, possit iniungere ut aliquam quantitatem pecunie non sibi sacerdoti nec alicui persone determinate uel loco, sed generaliter teneatur peccator secundum suam conscienciam pauperibus erogare.</p>
                </div>
                <div>
                    <head>Capitulum 40</head>
                    <p>De sentencia excommunicacionis.</p>
                    <p>Cum auribus nostris frequenter sit relatum quod quidam abbates, abbatisse, priores, prepositi, archipresbyteri, canonici, ministri, clerici, monaci et conuersi tam religiosi quam seculares nostre ciuitatis et diocesis, diuino timore postposito, pluribus et uariis excommunicacionum sententiis innodati existunt, nec curant ab ipsis sibi beneficium absolucionis impendi, et ita decipiunt animas subditorum, quod ligati non possunt soluere nec ligare, unde cum cura officii nostri exigat animarum saluti pro uiribus prouidere, ideo uolumus, statuimus et ordinamus et districte precipimus in uirtute sancte obedientie, et sub pena priuacionis dignitatum, abbaciarum, prelaturarum, administracionum, rectoriarum, personatuum, officiorum et beneficiorum omnibus et cuilibet nostre iurisdiccioni subiectis, ut intra mensem post denunciacionem huiusmodi se faciant a sentencia excommunicacionis qua tenentur absolui et de absolucione appareat publicum instrumentum, nisi sentencia talis esset quod propter ipsam oporteret eum romanam curiam uisitare, pro qua uolumus et precipimus ut infra octo dies coram nobis compareant et eis apponemus remedium salutare: alioquin in transgressores sentenciam priuacionis abbaciarum, prelaturarum, dignitatum, personatuum, rectoriarum, administracionum, officiorum et beneficiorum ex nunc duximus proferendam: ex nunc concedentes conuentibus, capitulis, collegiis et aliis ad quos pertinet uel pertineret eleccio de iure, ut loco talium transgressorum eligant alium bonum et idoneum quem malluerint, quod si non fecerint noscant quod ipsis ab ipsa die in antea tempus labitur eligendi.</p>
                    <p>Presentem constitucionem extendi non uolumus ad illos qui ignorant forte se excommunicatos.</p>
                </div>
                <div>
                    <head>Capitulum 41</head>
                    <p>Quod non comedantur carnes in quadragesima.</p>
                    <p>Animarum periculis uolentes salubriter prouidere, precipimus, statuimus et firmamus quod omnes utriusque sexus ab esu carnium, ouorum et casei et similium quadragesima solemni debeant abstinere, uidelicet a quarta feria usque ad festum resurreccionis dominice subsequentis: delinquentes uero in aliquo premissorum, nisi iusta causa interueniente et nostra seu nostri uicarii aut rectoris ecclesie parochialis, si fuerit de diocesi, licencia speciali, in his scriptis excommunicacionis uinculo innodamus.</p>
                </div>
                <div>
                    <head>Capitulum 42</head>
                    <p>De simoniacis.</p>
                    <p>Item excommunicamus ex parte Dei omnipotentis et nostra omnes clericos et laicos simoniacos et mediatores simoniace prauitatis et omnes clericos usurarios et nihilominus penis subiaceant imponendis.</p>
                </div>
                <div>
                    <head>Capitulum 43</head>
                    <p>De sortilegiis.</p>
                    <p>Item excommunicamus et maledicimus ex parte Dei omnipotentis et nostra omnes incendiarios et raptores rerum ecclesiasticarum, sortilegos et sortilegas et breuia pro maleficiis facientes.</p>
                </div>
                <div>
                    <head>Capitulum 44</head>
                    <p>De hia que spectant ad officium sacerdotum.</p>
                    <p>Statuimus et ordinamus quod ecclesia munda et non occupata seruetur, nisi propter hostiles incursus uel alias necessarias urgentes causas; palle altaris et alia uestimenta seu paramenta sacerdotis sint benedicta et munda et integra sine lesione et precipue corporalia sint mundissima et duplicia; missa sine duabus tobaleis non dicatur, quarum saltem una superior sit benedicta, ampulle uini et aque sint munde et integre; in altari uiatico nullus missam celebret, nisi sit consecratum et integrum et nisi decenter super ipsum possint calix et hostia permanere.</p>
                </div>
                <div>
                    <head>Capitulum 45</head>
                    <p>De eucharistia custodienda.</p>
                    <p>Item uolumus et mandamus quod corpus Domini honorifice custodiatur in pixide munda et decenti et una cum oleo sancto sub claui diligenter reponatur infra ecclesiam in altari uel in tribunia ecclesie, uel in sacristia uel in ara altaris in loco ad hoc specialiter deputato, precipue ne possit auferri uel tangi ab aliquo sine consciencia sacerdotis et locus ipse fiat infra tres menses proxime subsequentes.</p>
                </div>
                <div>
                    <head>Capitulum 46</head>
                    <p>De sacerdote quod deferat cottam albam.</p>
                    <p>Item uolumus et mandamus quod sacerdos indutus cotta alba uel cappa clausa et cum stola corpus Christi in pixide ad hoc specialiter deputata uel calice pulchro uelamine cooperto sine planellis et oplis forte [7] hopelandis, italic saioni [8] [9] semper precedente ministro cum torticio accenso uel alio lumine in lanterna, semper pulsante campanella, cum omni reuerencia portet ambabus manibus ante pectus, cum necesse fuerit, ad infirmum.</p>
                </div>
                <div>
                    <head>Capitulum 47</head>
                    <p>Quod capitula habeant constituciones per exemplum.</p>
                    <p>Item precipimus et mandamus prelatis omnibus, ut has nostras constituciones a curia nostra recipiant exemplatas, de ciuitate uidelicet infra duos menses, de diocesi infra tres menses a publicacione huiusmodi numerandos, suh pena solidorum centum papiensium operi maioris ecclesie persoluendorum, ut eas semel in anno suis subditis legant, pariter reseruata nobis potestate interpretandi et declarandi, si quid fuerit dubii in singulis constitucionibus supradictis uel aliqua predictarum nec non unam penam scilicet spiritualem in temporalem, et temporalem in spiritualem commutandi, secundum quod nobis uidebitur expedire et congruere saluti animarum subditorum nostrorum.</p>
                </div>
                <div>
                    <head>Footnotes</head>
                    <p>[1] &quot;supple&quot; in italics.</p>
                    <p>[2] &quot;supplie obtinuerit&quot; in parenthesis.</p>
                    <p>[3] &quot;lege&quot; in italics</p>
                    <p>[4] &quot;legel incurratur&quot; in parenthesis.</p>
                    <p>[5] &quot;qdam nec non&quot; in italics.</p>
                    <p>[6] &quot;(sic)&quot; inserted here.</p>
                    <p>[7] &quot;forte&quot; in italics.</p>
                    <p>[8] &quot;saioni&quot; in italics.</p>
                    <p>[9] &quot;forte hoplandis, italice saioni&quot; in parenthesis.</p>
                </div>
            </div>
        </body>
    </text>
</root>
