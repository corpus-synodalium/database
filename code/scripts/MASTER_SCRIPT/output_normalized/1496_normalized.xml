<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Lincoln</title>
                <recordID>1496</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1239</origDate>
                <dateNotes/>
                <origPlace>Lincoln</origPlace>
                <diocese>Lincoln</diocese>
                <province>York</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1496</p>
                <p>Year: 1239</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: Wilkins (III, 59-60) erroneously prints these as 1364 constitutions of Simon Langham, Bishop of Ely (r. 1362-66)</p>
                <p>Place: Lincoln</p>
                <p>Diocese: Lincoln</p>
                <p>Province: York</p>
                <p>CountryModern: England</p>
                <p>Latitude: 53.23272</p>
                <p>Longitude: -0.537661</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Robert Grosseteste</p>
                <p>IssuingAuthorityAlt: None</p>
                <p>RegnalStart: 1235</p>
                <p>RegnalEnd: 1253</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 265-78</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Sermo in Sinodo.</p>
                    <p>Debentes de uobis racionem bonam reddere, que racio secundum Augustinum est dicere, non tacere, flere cum dicimus et non audimur, sub silencio transire non possumus que uobis scire et obseruare necessarium credimus.</p>
                </div>
                <div>
                    <head>Capitulum A1</head>
                    <p>Quia igitur sine decalogi obseruacione salus animarum non consistit, exhortamur in domino, firmiter iniungentes ut unusquisque pastor animarum et quilibet sacerdos parochialis sciat decalogum, id est, decem mandata legis mosaice, eademque populo sibi subiecto frequenter predicet et exponat.</p>
                    <p>Sciat quoque que sunt septem criminalia, eademque similiter populo predicet fugienda.</p>
                    <p>Sciat insuper saltem simpliciter septem ecclesiastica sacramenta, et hii qui sunt sacerdotes maxime sciant que exiguntur ad uere confessionis et penitentie sacramentum, formamque baptizandi doceant frequenter laicos in idiomate communi.</p>
                    <p>Habeat quoque quisque eorum saltem simplicem intellectum fidei, sicut continetur in simbolo, tam maiori quam minori, et in tractatu qui dicitur: Quicunque uult, qui cotidie ad Primam in ecclesia psallitur.</p>
                </div>
                <div>
                    <head>Capitulum A2</head>
                    <p>Eucharistia autem, que sacramentum est dominici corporis, in loco singulari, mundo, et signato semper honorifice collocata, deuote ac fideliter conseruetur.</p>
                    <p>Sacerdos uero quilibet frequenter doceat plebem suam ut, cum in celebracione missarum eleuatur hostia salutaris, se reuerenter inclinet, idem faciens cum eam portat presbiter ad infirmum.</p>
                    <p>Quam in decenti habitu, superposito mundo uelamine, ferat et referat manifeste ac honorifice ante pectus cum reuerencia et timore, semper lumine precedente, cum sit candor lucis eterne, ut ex hoc apud omnes fides et deuocio augeatur, quemadmodum in generali concilio scribitur.</p>
                    <p>Tintinnabulum quoque simul cum lumine uenerandam corporis Christi hostiam semper precedat ut eius sonitu excitetur fidelium deuocio ad tanti sacramenti debitam adoracionem.</p>
                    <p>Obseruent eciam sacerdotes cum omni diligencia ne sacra eucharistia per uasis uitium aut diutinam conseruacionem contraxerit humiditatem seu mucorem, unde reddatur uel turpis aspectui uel gustui abhominabilis.</p>
                </div>
                <div>
                    <head>Capitulum A3</head>
                    <p>Sacerdotes autem promptissimi sint et paratissimi, non solum diebus sed et noctibus, ut egrotantes, cum requiruntur, uisitent, ne eorum neggligencia, quod absit, moriatur infirmus sine confessione aut dominici corporis communione aut unccione extrema.</p>
                </div>
                <div>
                    <head>Capitulum A4</head>
                    <p>Superaltaria quoque sint honesta et congruentis magnitudinis, firmiterque fixa in circumdante ligno ut non moueantur ab ipso; neque usurpentur ad alios usus quam ad diuinorum celebracionem ut, uidelicet, non molantur super ea colores, uel aliqua fiant in eis consimilia.</p>
                </div>
                <div>
                    <head>Capitulum A5</head>
                    <p>Panni eciam crismales in usus seculares non conuertantur.</p>
                </div>
                <div>
                    <head>Capitulum A6</head>
                    <p>In ecclesia quoque diuinum officium integre fiat et deuote, ut, uidelicet, lecciones, imni, psalmi, et alia que in dei laudem recitantur in ecclesia, integram habeant uerborum prolacionem mentisque ad sensus uerborum deuotam attencionem ne, quod absit, pro hostia integra et viva offeratur hostia mutilata uel mortua.</p>
                </div>
                <div>
                    <head>Capitulum A7</head>
                    <p>Omnes quoque pastores animarum et sacerdotes parochiales, finitis in ecclesia diuinis officiis, oracioni et leccioni sacre scripture diligenter intendant, ut per scripture intelligenciam, sicut ad eorum pertinet officium, parati sint semper ad satisfaccionem omni poscenti racionem de spe et fide; sintque semper inserti in doctrina et operacione scripture tamquam uectes in anulis arche, ut assidua leccione, ueluti cotidiano cibo, alatur et pinguescat oracio.</p>
                </div>
                <div>
                    <head>Capitulum A8</head>
                    <p>Prouideant eciam attentius ecclesiarum rectores et sacerdotes parochiales ut pueri parochiarum suarum diligenter doceantur et sciant oracionem dominicam, et symbolum, et salutacionem beate uirginis, et crucis signaculo se recte consignare.</p>
                    <p>Et quia, ut audiuimus, eciam quidam adulti hec ignorant, precipimus ut cum laici ad confessionem accedunt, diligenter examinentur utrum scierint predicta, et secundum quod expedit in eis a sacerdotibus instruantur.</p>
                </div>
                <div>
                    <head>Capitulum A9</head>
                    <p>Et quia mundi debent esse, sicut ait Isaias, qui ferunt uasa domini, pollutaque non tangere, exhortantes precipimus ut omnes beneficiati et infra sacros ordines constituti uitium luxurie omnemque uoluntariam carnis immundiciam fugiant, continentie seruantes puritatem.</p>
                </div>
                <div>
                    <head>Capitulum A10</head>
                    <p>Nullusque eorum uxorem ducat; et siquis, antequam esset in sacris ordinibus constitutus, uxorem duxerit, beneficium ecclesiasticum non teneat, neque in sacris ordinibus, si eos postea acceperit, ministrare presumat.</p>
                </div>
                <div>
                    <head>Capitulum A11</head>
                    <p>Cumque non solum a malo sed ab omni specie mala abstinendum sit, inhibemus firmiter ne clerici sine racionabili et manifesta causa frequentent sanctimonialium monasteria.</p>
                </div>
                <div>
                    <head>Capitulum A12</head>
                    <p>Et ne quisquam sacerdos retineat feminam in domo sua, siue cognatam siue aliam, unde possit racionabiliter mala de ipso oriri suspicio.</p>
                </div>
                <div>
                    <head>Capitulum A13</head>
                    <p>Et quia in Leuitico dicit dominus ad Aaron: Uinum et omne quod inebriare potest non bibas, tu et filii tui, quando intrabis in tabernaculum testimonii, ne moriamini; cum Aaron et filii sui sacerdotes ueteris legis gerant tipum sacerdotum huius temporis, uinum quoque et cetera inebriancia tipum ebrietatis, sacerdotes quoque die ac nocte debeant mistice in tabernaculo manere, obseruantes custodias domini ne moriantur sicut in eodem libro scriptum est; firmiter inhibemus ne quiquam beneficiati uel in sacris ordinibus constituti sint ebriosi seu gulosi aut tabernas excercentes, ne morte eterna, secundum legis comminacionem, moriantur, sed actu abstinentie et sobrietatis seipsos reddant habiles ut secundum doctrinam dei habeant scienciam discernendi inter sanctum et prophanum, inter pollutum et mundum, doceantque populum omnia legitima domini que locutus est per manum Moisi.</p>
                </div>
                <div>
                    <head>Capitulum A14</head>
                    <p>Quia eciam Leuitis dictum est quod non habebunt partem hereditatis inter filios Isrel, per quod abscinditur a ministris ecclesie omnis fomes cupiditatis et turpis lucri, exortantes firmiter precipimus ne beneficiati aut sacris ordinibus ornati negociaciones excerceant, neque aliquid accomodent ad usuram; sed, sicut precipit doctrina ewangelica, mutuum dent, nichil inde sperantes.</p>
                </div>
                <div>
                    <head>Capitulum A15</head>
                    <p>Neque dent aut recipiant ecclesias aut ecclesiastica ad firmam, nisi in casibus a conciliis concessis.</p>
                </div>
                <div>
                    <head>Capitulum A16</head>
                    <p>Ad amputandum quoque omnem cupiditatis speciem, inhibemus firmiter non solum ordinaria sed speciali auctoritate apostolica, ne beneficiati uel ad sacros ordines promoti sint uicecomites uel iusticiarii seculares, uel balliuas teneant, unde laicis potestatibus obligentur ad raciocinia de eisdem balliuis reddenda.</p>
                </div>
                <div>
                    <head>Capitulum A17</head>
                    <p>Inhibemus quoque districtius ne aliquis rector ecclesie faciat huiusmodi pactum cum suo sacerdote, uidelicet quod ipse sacerdos preter certa stipendia poterit recipere annualia et tricennalia, quia huiusmodi paccio manifestum est indicium quod sacerdos eo ipso recipit exilius stipendium.</p>
                    <p>Necesse quoque est ut aut non perficiat suscepta annualia uel tricennalia, aut in ecclesia parochiali non rite perficiat diuina obsequia.</p>
                </div>
                <div>
                    <head>Capitulum A18</head>
                    <p>Ipsis autem sacerdotibus sufficiens et honesta tribuatur sustentacio ab ecclesiarum rectoribus, ne propter diminutam sustentacionem oporteat ecclesias diuinis obsequiis carere, aut ipsos sacerdotes lucris turpibus inhiare seu uictum mendicare.</p>
                </div>
                <div>
                    <head>Capitulum A19</head>
                    <p>Inhibemus eciam firmiter ne laicis quibusque committantur ad firmam libere terre de dominicis ecclesiarum, nisi forte eidem laici fuerint earundem ecclesiarum serui; et tunc hoc fiat de licencia diocesani.</p>
                </div>
                <div>
                    <head>Capitulum A20</head>
                    <p>Et ne rectores uel uicarii de bonis ecclesie edificent in laico feudo extra fundum ecclesie; et similiter ne decime in laico feudo reponantur, sed in fundo ipsius ecclesie.</p>
                </div>
                <div>
                    <head>Capitulum A21</head>
                    <p>Precipimus eciam ut redditus assignati per deuocionem laicorum ad luminaria uel ad alios usus honestos in ipsis ecclesiis non conuertantur per ipsos rectores uel uicarios in usus et emolumenta eorundem.</p>
                </div>
                <div>
                    <head>Capitulum A22</head>
                    <p>Prohibemus quoque firmiter ne die sancti Pasche recipiantur oblaciones laicorum post missam quando communicant; quia hoc est cupiditatis manifestum indicium et deuocionis communicantium euidens detrimentum.</p>
                </div>
                <div>
                    <head>Capitulum A23</head>
                    <p>Hortamur eciam precipientes ne mimis, ioculatoribus, aut histrionibus intendant, neque ad aleas seu taxillos ludant aut ludentibus assideant; quia licet hec quibusdam uideantur leuia, tamen secundum sanctorum patrum doctrinas, qui talia faciunt demonibus prestant sacrificia.</p>
                </div>
                <div>
                    <head>Capitulum A24</head>
                    <p>Et quia in clero nichil debet splendere nisi Iesu Christi humilitas et euuangelica perfeccio, que consulit quod siquis te percusserit in dexteram maxillam, prebeas illi et alteram; monemus precipientes ne clerici arma portent; sed coronam et tonsuram habeant ordini congruentem et habitum conuenientem tam sibi quam suis equitaturis secundum quod determinant sancta concilia.</p>
                </div>
                <div>
                    <head>Capitulum A25</head>
                    <p>Precipimus eciam non solum nostra sed speciali auctoritate apostolica ne aliqui retineant plures curas animarum, cum quibus per sedem apostolicam non est super hoc dispensatum.</p>
                </div>
                <div>
                    <head>Capitulum A26</head>
                    <p>Similiter quod filii proximo ministrantium ecclesias in quibus immediate successerunt patribus penitus resignent, et patroni idoneos ad easdem ecclesias presentent.</p>
                </div>
                <div>
                    <head>Capitulum A27</head>
                    <p>Audiuimus autem, unde non mediocriter dolemus, quod quidam sacerdotes extorquent peccuniam a laicis pro penitencia seu aliis sacramentis ministrandis; et quod quidam turpis lucri plenas iniungunt penitencias: quales sunt quod mulier cognita a uiro post partum ante suam purificacionem deportet deinceps oblacionem ad altare cum qualibet muliere purificanda in eadem parochia; et quod homicida uel qui alterius mortem procurauit, offerat pro quolibet mortuo in eadem parochia.</p>
                    <p>Hec igitur et huiusmodi, quia cupiditate sunt plena, penitus inhibemus.</p>
                </div>
                <div>
                    <head>Capitulum A28</head>
                    <p>Et ne quisquam sacerdos iniungat annualia uel tricennalia ex consimili cupiditate, ut ipse, uidelicet, inde consequatur emolumentum.</p>
                </div>
                <div>
                    <head>Capitulum A29</head>
                    <p>Audiuimus quoque quod quidam sacerdotes faciunt suos diaconos audire parochianorum suorum confessiones; quod quam absurdum sit non est opus commonere, cum euidenter uerum sit quod diaconis non est tradita potestas ligandi atque soluendi, ipsique sacerdotes ex hoc non querant nisi otium aut spatium intendendi negotiis secularibus.</p>
                    <p>Propterea firmiter inhibemus ne diaconi confessiones audiant aut penitencias iniungant nec alia sacramenta ministrent que concessa sunt solis sacerdotibus ministrare.</p>
                </div>
                <div>
                    <head>Capitulum A30</head>
                    <p>Uolumus quoque et precipimus ut singuli beneficiati promoueantur ad ordines quos cura quam susceperunt exigit.</p>
                </div>
                <div>
                    <head>Capitulum A31</head>
                    <p>Ad hec, auctoritate speciali apostolica commonemus et precipimus ut omnes rectores ecclesiarum et uicarii residenciam faciant in beneficiis suis, conuersantes in eisdem laudabiliter et honeste, nisi fuerit ob causam racionabilem, ut in ecclesiis suis non resideant, cum eis dispensatum.</p>
                </div>
                <div>
                    <head>Capitulum A32</head>
                    <p>In singulis quoque ecclesiis quarum facultates ad hoc sufficiunt, sint unus diaconus et unus subdiaconus in eisdem ut decet ministrantes. In aliis uero ecclesiis saltem sit clericus unus idoneus et honestus, qui sacerdoti cum habitu conuenienti in diuinis ministret officiis.</p>
                </div>
                <div>
                    <head>Capitulum A33</head>
                    <p>Precipimus eciam firmiter auctoritate euuangelica et eciam de speciali indulgencia apostolica ne in locis sacris habeantur mercata, cum dominus ementes et uendentes de templo eiecerit, ne domus oracionis fieret spelunca latronum;</p>
                </div>
                <div>
                    <head>Capitulum A34</head>
                    <p>Adicientes ad hec ut cimiteria sint bene clausa, et tam ecclesie quam domus ad eas pertinentes competenter secundum ecclesiarum facultates edificate, ipseque ecclesie decenter ornate tam in libris quam in uasis sacris et uestimentis; et quod ornamenta et uasa sacra sint de noctibus sub tuta et honesta custodia, nec reponantur in domibus laicorum neque sub eorum custodia, nisi racionabilis et euidens ad hoc compulerit necessitas.</p>
                </div>
                <div>
                    <head>Capitulum A35</head>
                    <p>Execrabilem eciam consuetudinem, que consueuit in quibusdam ecclesiis obseruari de faciendo festo stultorum, speciali auctoritate rescripti apostolici penitus inhibemus, ne de domo oracionis fiat domus ludibrii, et acerbitas circumcisionis domini Iesu Christi iocis et uoluptatibus subsannetur.</p>
                </div>
                <div>
                    <head>Capitulum A36</head>
                    <p>Inhibemus quoque ne aliqui sacerdotes celebrent de aceto.</p>
                </div>
                <div>
                    <head>Capitulum A37</head>
                    <p>Et quia quisque artifex arti sue plusquam aliene debet intendere, precipimus ut rectores animarum arti regiminis animarum uigilanter intendant, cum ars artium sit, teste beato Gregorio, regimen animarum; et ut ab hoc non auertantur, districtius inhibemus ne quisquam eorum audiat in scolis uel doceat leges seculares</p>
                </div>
                <div>
                    <head>Capitulum A38</head>
                    <p>Precipimus quoque ut in qualibet ecclesia canon misse sit rite correctus.</p>
                </div>
                <div>
                    <head>Capitulum A39</head>
                    <p>Precipimus eciam ut in singulis ecclesiis denuntietur solempniter ne quisquam leuet arietes super rotas, uel alios ludos statuat in quibus decertatur pro brauio, nec huiusmodi ludis quisquam intersit.</p>
                    <p>Prohibeantur similiter compotaciones que uulgo dicuntur scothales.</p>
                </div>
                <div>
                    <head>Capitulum A40</head>
                    <p>Omnes quoque ludi et placita secularia a locis sacris omnino arceantur.</p>
                </div>
                <div>
                    <head>Capitulum A41</head>
                    <p>Frequenti quoque predicacione commoneatur ne matres uel nutrices paruulos suos in lectis suis iuxta se collocent.</p>
                </div>
                <div>
                    <head>Capitulum A42</head>
                    <p>Clamdestina quoque matrimonia districtius inhibeantur.</p>
                </div>
                <div>
                    <head>Capitulum A43</head>
                    <p>Nec permittant rectores ecclesiarum et sacerdotes quod parochie eorum in annua uisitacione matricis ecclesie decertent cum uexillis suis preire, quia inde solent tam pugna quam mors prouenire.</p>
                </div>
                <div>
                    <head>Capitulum A44</head>
                    <p>Precipimus eciam districtius ut in singulis ecclesiis solempniter denuntietur ne quisquam scienter et prudenter concubinas clericorum, nisi forte transitum facientes, hospicio suscipiat, tunc cautius prouidens ne in eodem hospicio clericus fornicator hospitetur.</p>
                </div>
                <div>
                    <head>Capitulum A45</head>
                    <p>Ad hec adicimus ne laici stent uel sedeant inter clericos in cancello dum diuina ibidem celebrantur, nisi forte ob reuerenciam uel aliam racionabilem et manifestam causam hoc solis patronis permittatur.</p>
                </div>
                <div>
                    <head>Capitulum A46</head>
                    <p>Et quia in multis ecclesiis, ut credimus, non est scriptum Oxoniense concilium, principium ipsius de excommunicacionibus in eodem concilio factis ad terrorem maliciosorum et malitie eorum refrenacionem duximus hic adiungendum, eisdem uerbis quibus in eodem concilio scriptum est, precipientes ut dicte excomunicaciones singulis annis in singulis innouentur ecclesiis; cuius principii tenor est talis:</p>
                    <p>Ex auctoritate dei patris et beate uirginis et omnium sanctorum et presentis concilii excomunicamus omnes illos qui ecclesias maliciose suo iure priuare presumunt aut per maliciam earumdem libertates infringere uel perturbare contendunt.</p>
                    <p>Item, omnes illos excomunicacionis sentencia innodamus qui pacem et tranquillitatem domini regis et regni iniuriose perturbare presumunt, et qui iura domini regis iniuste detinere contendunt.</p>
                    <p>Adicimus omnes illos simili sentencia inuolutos qui scienter et prudenter falsum perhibent testimonium uel perhibere procurant uel eciam qui tales testes scienter producunt uel subornant in causa matrimoniali, ubi scilicet agitur contra matrimonium, uel ad alicuius exheredacionem.</p>
                    <p>Aduocatos quoque omnes excomunicamus qui in causis matrimonialibus maliciose excepciones apponunt, uel apponere procurant, ne matrimonia uera debitum sorciantur effectum, uel ut contra iusticiam processus cause diutius suspendatur.</p>
                    <p>Item, excomunicamus omnes illos qui gracia lucri, uel odii, uel fauoris, uel aliqua quacumque de causa alicui maliciose crimen imponunt, cum infamatus non sit apud bonos et graues, ut sic saltem ei purgacio indicatur uel alio modo grauetur.</p>
                    <p>Preterea omnes illos excomunicacionis sentencia innodamus qui uacante ecclesia maliciose opponunt uel procurant opponi patronatus questionem, ut sic uerum patronum illius ecclesie collacione saltem illa uice defraudent.</p>
                    <p>Excomunicamus eciam omnes illos qui gracia lucri, uel odii, aut aliter contempnunt exequi mandatum domini regis contra excomunicatos editum, claues ecclesie contempnentes.</p>
                    <p>Hec igitur uolumus et precipimus, sicut canonice statuta sunt, a uobis reuerenter et firmiter obseruari.</p>
                    <p>Sciantque contemptores et transgressores horum, si rite super contemptu aut transgressione conuicti seu confessi fuerint, nos eos pro posse nostro, adiuuante domino nostro Iesu Christo, canonice punituros.</p>
                </div>
                <div>
                    <head>Capitulum B1</head>
                    <p>Sciant decalogum, septem criminalia, septem sacramenta, simpliciter fidem.</p>
                </div>
                <div>
                    <head>Capitulum B2</head>
                    <p>De honoracione eucharistie et custodia.</p>
                </div>
                <div>
                    <head>Capitulum B3</head>
                    <p>Quod sacerdotes sint promti ad infirmos uisitandos.</p>
                </div>
                <div>
                    <head>Capitulum B4</head>
                    <p>Quod superaltaria sint honesta.</p>
                </div>
                <div>
                    <head>Capitulum B5</head>
                    <p>Quod panni crismales non conuertantur in usus seculares.</p>
                </div>
                <div>
                    <head>Capitulum B6</head>
                    <p>Quod uerba in diuinis integre proferantur cum mentis attencione.</p>
                </div>
                <div>
                    <head>Capitulum B7</head>
                    <p>Quod intendant leccioni et oracioni.</p>
                </div>
                <div>
                    <head>Capitulum B8</head>
                    <p>Quod instruant subditos in oracione dominica et simbolo.</p>
                </div>
                <div>
                    <head>Capitulum B9</head>
                    <p>Quod sint continentes.</p>
                </div>
                <div>
                    <head>Capitulum B10</head>
                    <p>Quod non sint uxorati.</p>
                </div>
                <div>
                    <head>Capitulum B11</head>
                    <p>Quod non frequentent sanctimonialium monasteria sine racionabili causa.</p>
                </div>
                <div>
                    <head>Capitulum B12</head>
                    <p>Quod non teneant in domibus suis mulieres de quibus possit esse mali suspicio.</p>
                </div>
                <div>
                    <head>Capitulum B13</head>
                    <p>Quod non sint ebriosi aut tabernas frequentantes.</p>
                </div>
                <div>
                    <head>Capitulum B14</head>
                    <p>Quod non sint negociatores aut usurarii.</p>
                </div>
                <div>
                    <head>Capitulum B15</head>
                    <p>Quod non dent uel recipiant ad firmam ecclesias uel ecclesiastica, nisi in casibus concessis.</p>
                </div>
                <div>
                    <head>Capitulum B16</head>
                    <p>Quod non sint uicecomites uel iusticiarii uel teneant balliuas unde obligentur laicis ad raciocinia.</p>
                </div>
                <div>
                    <head>Capitulum B17</head>
                    <p>Quod cum sacerdotibus non fiat paccio, ut possint recipere annualia uel tricennalia.</p>
                </div>
                <div>
                    <head>Capitulum B18</head>
                    <p>Quod sacerdotes habeant racionabilem sustentacionem.</p>
                </div>
                <div>
                    <head>Capitulum B19</head>
                    <p>Quod laicis non dentur ad firmam libere terre ecclesiarum.</p>
                </div>
                <div>
                    <head>Capitulum B20</head>
                    <p>Quod non edificent de bonis ecclesie in laico feudo nec decimas reponant.</p>
                </div>
                <div>
                    <head>Capitulum B21</head>
                    <p>Quod redditus assignati ad luminaria non conuertantur in alios usus.</p>
                </div>
                <div>
                    <head>Capitulum B22</head>
                    <p>Quod laici in die Pasche non simul offerant et communicent.</p>
                </div>
                <div>
                    <head>Capitulum B23</head>
                    <p>Quod non intendant istrionibus aut ludant ad aleas uel taxillos.</p>
                </div>
                <div>
                    <head>Capitulum B24</head>
                    <p>Quod clerici arma non portent, sed habeant habitum et tonsuram congruentes.</p>
                </div>
                <div>
                    <head>Capitulum B25</head>
                    <p>Quod nullus habeat plures curas sine dispensacione.</p>
                </div>
                <div>
                    <head>Capitulum B26</head>
                    <p>Quod filii proximo ministrantium dimittant beneficia sua.</p>
                </div>
                <div>
                    <head>Capitulum B27</head>
                    <p>Quod sacramenta aut sacramentalia non uendantur.</p>
                </div>
                <div>
                    <head>Capitulum B28</head>
                    <p>Quod sacerdotes non iniungant penitencias ex cupiditate</p>
                </div>
                <div>
                    <head>Capitulum B29</head>
                    <p>Quod diaconi non audiant confessiones aut sacramenta ministrent solis sacerdotibus concessa.</p>
                </div>
                <div>
                    <head>Capitulum B30</head>
                    <p>Quod ordinentur secundum exigenciam sue cure.</p>
                </div>
                <div>
                    <head>Capitulum B31</head>
                    <p>Quod faciant residenciam.</p>
                </div>
                <div>
                    <head>Capitulum B32</head>
                    <p>Quod ecclesie bone habeant diaconos; minores uero habeant saltem honestos clericos.</p>
                </div>
                <div>
                    <head>Capitulum B33</head>
                    <p>Quod mercata non sint in locis sacris.</p>
                </div>
                <div>
                    <head>Capitulum B34</head>
                    <p>Quod cimiteria sint bene clausa et ecclesie et domus ecclesiarum edificate competenter, et ecclesie ornate, et ornamenta et uasa sacra rite custodiantur.</p>
                </div>
                <div>
                    <head>Capitulum B35</head>
                    <p>Quod festum stultorum penitus tollatur.</p>
                </div>
                <div>
                    <head>Capitulum B36</head>
                    <p>Quod non celebrent de aceto.</p>
                </div>
                <div>
                    <head>Capitulum B37</head>
                    <p>Quod non audiant uel doceant leges seculares.</p>
                </div>
                <div>
                    <head>Capitulum B38</head>
                    <p>Quod canon misse sit correctus.</p>
                </div>
                <div>
                    <head>Capitulum B39</head>
                    <p>Quod ludi in quibus decertatur pro brauio prohibeantur, et scothales.</p>
                </div>
                <div>
                    <head>Capitulum B40</head>
                    <p>Quod in locis sacris non sint ludi aut placita secularia.</p>
                </div>
                <div>
                    <head>Capitulum B41</head>
                    <p>Quod paruuli non iaceant iuxta matres uel nutrices. (B42-43)</p>
                    <p>Quod clamdestina matrimonia prohibeantur, et decertacio quis preeat cum uexillo.</p>
                </div>
                <div>
                    <head>Capitulum B44</head>
                    <p>Quod nullus teneat in hospicio suo concubinas clericorum.</p>
                </div>
                <div>
                    <head>Capitulum B45</head>
                    <p>Quod laici non sint in cancello inter clericos dum celebrantur diuina, nisi forte solus patronus.</p>
                </div>
                <div>
                    <head>Capitulum B46</head>
                    <p>Quod excomunicaciones Oxoniensis concilii singulis annis innouentur.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
