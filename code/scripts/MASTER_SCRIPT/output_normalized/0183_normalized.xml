<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Meaux</title>
                <recordID>0183</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1346</origDate>
                <dateNotes/>
                <origPlace>Meaux</origPlace>
                <diocese>Meaux</diocese>
                <province>Sens</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 183</p>
                <p>Year: 1346</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: s.d. [ca. 1346], </p>
                <p>Place: Meaux</p>
                <p>Diocese: Meaux</p>
                <p>Province: Sens</p>
                <p>CountryModern: France</p>
                <p>Latitude: 48.960278</p>
                <p>Longitude: 2.888333</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes., IV, coll 891-914</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>NOtandum est quod in quinta feria tertie hebdomade Septembris, in qua sunt ieiunia quatuor temporum, consueuit sancta synodus in ecclesia Meldensi celebrari.</p>
                    <p>Primo tamen celebratur ad maius altare post terciam solemniter missa de Spiritu sancto cum Gloria in excelsis et Ite missa est, omissis tamen sequencia, Credo et prefacione.</p>
                    <p>Et tenent chorum duo presbyteri curati, qui tamen sunt de choro.</p>
                    <p>Missa uero celebrata, et sexta cantata, descendit in chorum diaconus qui in missa ministrauit, et eciam subdiaconus cum eo in eodem habitu in quo ministrauit, Et precedent crux, thuribulum, et cerei, et accepta benediccione ab episcopo, legit diaconus in principio chori uersus altare istud euangelium.</p>
                    <p>Designauit Iesus.</p>
                    <p>Quo lecto, episcopus indutus cappa serica cum mitra et baculo, stans in medio chori cum archidiaconis et abbatibus indutis cappis sericis, incipit, Ueni creator Spiritus.</p>
                    <p>Quo cantato, dicit preces sequentes: Emitte Spiritum.</p>
                    <p>Uersus. Post partum Uirgo.</p>
                    <p>Domine exaudi oracionem.</p>
                    <p>Dominus uobiscum.</p>
                    <p>Oremus acciones nostras, etc.</p>
                    <p>Concede nos, etc. que terminantur per Christum, etc.</p>
                    <p>Deinde dicit Confiteor Deo omnipotenti, et postea facit sermonem.</p>
                    <p>Et deinde laicis exclusis, antequam legantur precepta synodalia, queratur utrum sint abbates, priores et presbyteri qui debent synodo interesse.</p>
                    <p>Et hoc facto, legantur precepta synodalia, et deinde legitur libellus de tempore.</p>
                    <p>Deinde rogat episcopus pro pauperibus locis diocesis ut eis subueniatur in eleemosinis.</p>
                    <p>Postea facit orare pro papa, pro rege, et pro aliis pro quibus est orandum.</p>
                    <p>Postea dicitur letania a duobus archidiaconis.</p>
                    <p>Deinde datur benediccio ab episcopo.</p>
                    <p>Et his peractis, licenciat maior archidiaconus presbyteros, dicens: In nomine Domini nostri Iesu-Christi eatis in pace.</p>
                </div>
                <div>
                    <head>Capitulum 2</head>
                    <p>Precepta synodalia secundum usum ecclesie Meldensis, et quomodo sacerdotes debent intrare sanctam synodum.</p>
                    <p>Districte precipitur sacerdotibus ut rasi coronam et ieiuni intrent synodum sub penis a iure statutis.</p>
                    <p>Districte eciam precipitur, ut induti albis et stolis intrent decani synodum.</p>
                    <p>Sacerdotes uero in supelliciis.</p>
                    <p>Debet autem synodus fieri in Septembri die Iouis ante ordines.</p>
                    <p>Prohibetur sacerdotibus, ne causas adducant ad synodum aut aliqua negocia que non pertinent ad synodum, et ne tunc sibi minuant prohibetur cum debent in synodo interesse.</p>
                    <p>Precipitur districte, ut omnes presbyteri curam habentes ueniant ad synodum.</p>
                    <p>Et si graui infirmitate detenti aut aliqua necessitate ineuitabili uenire non poterint, capellanum suum mittant, aut clericum loco sui qui possit iurare super impedimento predicto. Hoc iuramentum exigatur districte, alias contra illos procedatur.</p>
                    <p>Precipitur ut eundo et redeundo a synodo honeste ambulent presbyteri, et honesta querant hospicia, ac in eis circumspecte se habeant, ne status clericorum uertatur in opprobrium et contemtum populo, et hoc sub penis a iure statutis.</p>
                </div>
                <div>
                    <head>Capitulum 3</head>
                    <p>Precipitur in uirtute Dei et Domini nostri ac obedientie sancte, ut honor maximus et reuerencia debita singulis sacramentis Ecclesie, et precipue a sacerdotibus et clericis exhibeatur; et ut laici eciam exhibeant frequenter, moneant illos sacerdotes et hortentur.</p>
                </div>
                <div>
                    <head>Capitulum 4</head>
                    <p>De baptismo.</p>
                    <p>Baptismus cum reuerencia et honore celebretur et cum magna cautela, maxime in distinccione et prolacione uerborum, in quibus tota uirtus consistit sacramenti, et salus puerorum, scilicet N. Ego baptizo te in nomine Patris, et Filii, et Spiritus-sancti.</p>
                    <p>Et in Romano sub eadem forma doceant frequenter sacerdotes laicos debere baptizare pueros in necessitate.</p>
                    <p>Et post inundacionem ea faciant sacerdotes pueris que solent fieri post immersionem.</p>
                    <p>Doceant eciam sacerdotes patrem et matrem posse baptizare in maxima et summa necessitate, aliter autem non.</p>
                    <p>Nota, quod usus modernus non est immersio aque, sed aspersio, aut effusio aque super uerticem capitis infantis.</p>
                </div>
                <div>
                    <head>Capitulum 5</head>
                    <p>Caueatur simonia.</p>
                    <p>Pro baptismo nihil exigatur.</p>
                    <p>Si quid tamen offeratur gratis, accipiatur.</p>
                </div>
                <div>
                    <head>Capitulum 6</head>
                    <p>De custodia sacramentorum.</p>
                    <p>Fontes sub sera clausi propter sortilegia seruentur.</p>
                    <p>Chrisma similiter et sacrum oleum sub claue seruentur.</p>
                    <p>Semper sacerdos interroget laicum cum in necessitate baptizauerit puerulum quid dixerit et quid fecerit: et si inuenerit laicum discrete et modo debito baptizasse, formamque uerborum debitorum in Romano, seu in latinis uerbis integre protulisse, approbet factum.</p>
                    <p>Sin autem, baptizet puerum, dicendo: Si tu non es baptizatus, ego te baptizo in nomine Patris, et Filii, et Spiritus-sancti.</p>
                    <p>Ad leuandum puerum de fonte tres recipiantur.</p>
                    <p>Quod enim amplius est a malo est.</p>
                </div>
                <div>
                    <head>Capitulum 7</head>
                    <p>De confirmacione.</p>
                    <p>Sacerdotes moneant sepe populum ad confirmacionem puerorum.</p>
                    <p>Post baptismum enim debet suscipi sacramentum confirmacionis.</p>
                    <p>Et si confirmandus adultus fuerit, confiteatur prius peccata sua, et postea confirmetur.</p>
                    <p>Sepe dicatur laicis ne expectent diu ad confirmandum aduentum episcopi: sed ducant pueros ad eum ubi audierint eum esse prope; et quia possunt nomina mutare pueris, si uelint in confirmacione.</p>
                    <p>Nullus sacerdos confirmare aut consecrare uirgines presumat, nisi episcopus.</p>
                    <p>Solius enim episcopi est confirmare, uirgines consecrare, ecclesias dedicare, et ordines dare.</p>
                </div>
                <div>
                    <head>Capitulum 8</head>
                    <p>De reuerencia altaris.</p>
                    <p>Summa reuerencia et honor maximus sacris altaribus exhibeatur, et ubi sacrosanctum Domini Corpus seruatur, et ubi missa celebratur.</p>
                    <p>Linteamina altaris et indumenta sepe abluantur ob reuerenciam et presenciam saluatoris et totius curie celestis: quia cum eo presens adest, quoties missa celebratur.</p>
                    <p>Calices quibus infirmi communicantur, decorentur et mundi custodiantur, ut deuotius communicentur infirmi.</p>
                    <p>Ampulle uini et aque in ministerio altaris munde et integre habeantur.</p>
                    <p>Similiter et ampulle chrismatis et olei sancti.</p>
                    <p>Non permittant presbyteri diaconos ferre infirmis sacrosanctum Corpus Domini, nisi in necessitate, cum sacerdos absens fuerit, sed semper sacerdos cum magna reuerencia deferat et maturitate cum pixide eburnea bene clausa propter casum, et cum lucerna precedente, dicens septem psalmos penitenciales cum letania pro infirmo in eundo et redeundo.</p>
                    <p>Et si via longa fuerit, addat quindecim psalmos, et alias oraciones.</p>
                    <p>Sic enim debitum persoluat pro reuerencia honorem et oracionem.</p>
                </div>
                <div>
                    <head>Capitulum 9</head>
                    <p>Quod flectantur genua erga Corpus Christi.</p>
                    <p>Frequenter moneantur laici ubicumque contingit deferri Corpus Domini, quatenus genua flectant tamquam Domino et creatori suo, et iunctis manibus quousque transierit orent, et sequantur Corpus Christi usque ad domum infirmi.</p>
                    <p>In pulcriori loco uel parte altaris cum summa diligencia et honestate sub claue, si possit fieri, sacrosanctum Corpus Domini custodiatur.</p>
                </div>
                <div>
                    <head>Capitulum 10</head>
                    <p>Quod clericus seruiens altari induatur suppellicio.</p>
                    <p>Nulli clerico permittatur seruire altari, nisi in suppellicio uel cappa clausa.</p>
                    <p>Nullus presbyter bis in die audeat missam celebrare, aut cum duplici introitu, nisi in magna necessitate.</p>
                    <p>Nullus antequam matutinas dixerit canonicas et primam presumat aliqua necessitate celebrare missam.</p>
                    <p>Ad horas Beate MARIE Uirginis semper dicatur tertius uersus, scilicet MARIA mater gratie.</p>
                    <p>Et cantetur in ecclesia cum nota et deuocione, et non in surgendo uel calciando.</p>
                </div>
                <div>
                    <head>Capitulum 11</head>
                    <p>De confessione.</p>
                    <p>Omnis utriusque sexus fidelis, postquam ad annos discrecionis peruenerit, omnia peccata sua confiteatur fideliter saltem semel in anno proprio sacerdoti: et iniunctam sibi penitenciam studeat pro uiribus adimplere, recipiens reuerenter ad minus in Pascha Eucharistie sacramentum: nisi forte de consilio proprii sacerdotis ob aliquam causam racionabilem ad tempus ab eius percepcione duxerit abstinendum.</p>
                    <p>Alioquin uiuens ab ingressu ecclesie arceatur, et moriens christiana careat sepultura, sicut fuit statutum in Lateranensi concilio.</p>
                    <p>Sacerdotes autem circa confessionem maximam curam exhibeant et cautelam, scilicet ut peccata inquirant usitata sigillatim, inusitata autem non nisi a longe per aliquam circumstanciam, sic tamen ut expertis detur materia confitendi.</p>
                </div>
                <div>
                    <head>Capitulum 12</head>
                    <p>De loco audiendi confessiones.</p>
                    <p>Ad audiendas confessiones communiorem locum in ecclesia sibi eligant sacerdotes, ut communiter ab omnibus possint uideri.</p>
                    <p>Et in locis absconditis aut extra ecclesiam nullatenus recipiantur confessiones, nisi in magna necessitate uel infirmitate.</p>
                    <p>In confessione habeat sacerdos uultum humilem et oculos ad terram, ne faciem respiciat confitentis, maxime mulieris causa debite honestatis.</p>
                    <p>Et patienter quod dixerint audiat in spiritu lenitatis, et eis pro posse suo pluribus modis persuadeat, ut confiteantur integre.</p>
                    <p>Aliter enim dicat eis nihil ualere.</p>
                </div>
                <div>
                    <head>Capitulum 13</head>
                    <p>De peccatis reseruandis maioribus.</p>
                    <p>Sacerdotes maiora reseruent maioribus in confessionibus, sicut homicidia, sortilegia, peccata contra naturam, incestus, et stuprum uirginum, iniecciones manuum in parentes, uota fracta, et huiusmodi, sacrilegia, periuria, et similia.</p>
                    <p>Et sunt quinque in quibus nullus habet potestatem absoluendi, nisi papa uel eius uicarius.</p>
                    <p>Uidelicet atrox inieccio manuum in clericos uel quoscumque religiosos, incendia sacrorum locorum, simonia, falsarius bulle, irregularitas.</p>
                    <p>Nihilominus tamen talium rei sunt ad episcopum remittendi.</p>
                </div>
                <div>
                    <head>Capitulum 14</head>
                    <p>De dubiis circa confessiones.</p>
                    <p>In dubiis semper consulat episcopum confessor ac sapientes uiros, quorum consilio certificatus certius consulat saluti, ut soluat securius aut liget: ita tamen caute, quod confitens aut eius confessio per signa uel uerba nullo modo alicui reueletur.</p>
                    <p>Audita confessione, semper confessor interroget confitentem si uelit abstinere ab omni peccato mortali: aliter non absoluat eum, nec iniungat ei penitenciam, ne inde confidat: sed moneat eum ut interim faciat quid quid boni facere poterit, ut Deus cor illius illustret ad penitenciam.</p>
                </div>
                <div>
                    <head>Capitulum 15</head>
                    <p>De penitentiis iniungendis.</p>
                    <p>In iniungendis penitentiis paruis sibi caueat sacerdos.</p>
                    <p>Secundum enim qualitatem et quantitatem culpe et possibilitatem confitentis debet esse qualitas, seu quantitas penitentie.</p>
                    <p>Alioquin quod minus est requiretur ab eo.</p>
                </div>
                <div>
                    <head>Capitulum 16</head>
                    <p>De eodem.</p>
                    <p>In furto, rapina, usura, fraude, uel damno sibi caueat sacerdos, ne alias iniungat penitencias, scilicet missarum, eleemosinarum, et huiusmodi, nisi prius reddederit.</p>
                    <p>Non enim dimittitur tale peccatum, nisi restituatur ablatum.</p>
                </div>
                <div>
                    <head>Capitulum 17</head>
                    <p>A quo debent misse iniuncte celebrari.</p>
                    <p>Nullus presbyter missas quas iniunxerit celebret, nec tricenarium, nec annuale.</p>
                    <p>Et pro uiuis nullum tricenarium fiat aut annuale.</p>
                    <p>Frequenter presbyteri moneant populum ad confessionem, et precipue a principio quadragesime instanter precipiant uenire ad confessionem generaliter.</p>
                </div>
                <div>
                    <head>Capitulum 18</head>
                    <p>Ne inquirantur nomina.</p>
                    <p>In confessione caueant sibi sacerdotes confessores, ne inquirant personarum nomina cum quibus peccauerint confitentes, sed circumstancias tantum et qualitates.</p>
                </div>
                <div>
                    <head>Capitulum 19</head>
                    <p>De mortuis extraneis.</p>
                    <p>Quando aliquis extraneus moritur in aliqua parochia, querat ab eo presbyter in confessione utrum habeat uxorem, et quo loco, et quo nomine censeatur.</p>
                    <p>Et hoc teneat presbyter memoriter, per scriptum, uel alio modo.</p>
                    <p>Et similiter fiat de muliere.</p>
                </div>
                <div>
                    <head>Capitulum 20</head>
                    <p>De reuelandis confessionibus.</p>
                    <p>Nullus ira uel odio uel eciam metu mortis audeat reuelare confessiones, signo uel uerbo, specialiter uel generaliter, ut dicendo: Domine quales estis.</p>
                    <p>Et si reuelauerit, absque [2] misericordia debet degredari.</p>
                </div>
                <div>
                    <head>Capitulum 21</head>
                    <p>De ieiuniis.</p>
                    <p>Omnes precipiant instituta ieiunia seruari, uidelicet ieiunium quadragesime, quatuor temporum, uigiliarum consuetarum.</p>
                    <p>Ex debito enim talia ieiunia facere tenentur.</p>
                    <p>Uigiliis uero apostolorum que in uersibus continentur precipiatur ieiunari.</p>
                    <p>Uersus.</p>
                    <p>Nat. Domini, Pentheque. Iohan. Lau. sumcio sancta,</p>
                    <p>Istis uigiliis ieiunes, luceque Marci.</p>
                    <p>Petrus et Andreas, Paulus cum Simone Iudas,</p>
                    <p>Ut ieiunemus nos admonet atque Matheus.</p>
                    <p>Alias autem qui uolent ieiunare, ieiunent, et qui non uolunt non ieiunent.</p>
                    <p>Iste uigilie sunt ieiunande, scilicet Natiuitatis Domini, Pentecostes, Iohannis Baptiste, Petri et Pauli, Laurentii, Assumcionis Beate Marie, Mathei, Simonis et Iude, Omnium sanctorum, Andree, et dies sancti Marci specialiter usque post processionem.</p>
                </div>
                <div>
                    <head>Capitulum 32</head>
                    <p>CAPITULUM circa matrimonium.</p>
                    <p>Matrimonium cum reuerencia et honore celebretur, non cum risu et ioco, ne contemnatur.</p>
                    <p>Et antequam fiat, semper in tribus dominicis aut in tribus diebus festiuis a se distantibus fiant banna, quibus tribus hebdomadis perquirat sacerdos a populo sub pena excommunicacionis de legitimitate sponsi et sponse qui debent coniungi ad inuicem.</p>
                    <p>Et ante fidem datam de matrimonio contrahendo, et ante edicta nullus audeat aliquo modo celebrare matrimonium.</p>
                    <p>Hec autem bannorum solemnitas obseruetur tam in personis nobilium, quam innobilium.</p>
                    <p>Prohibeant frequenter presbyteri laicis, ne dent sibi fidem de matrimonio contrahendo, nisi coram sacerdote, et in loco celebri, scilicet ante ianuas ecclesias, et coram pluribus.</p>
                    <p>Semper in nuptiis prohibeantur per excommunicacionem sortilegia fieri.</p>
                    <p>Et excommunicentur quicumque malefici et celantes consanguinitatem et alia impedimenta matrimonii, utpote uotum, ordinem, consanguinitatem, affinitatem, disparem cultum, compaternitatem, que tantummodo excludit quatuor personas a matrimonio, scilicet compatrem, commatrem, filiolum, et fratrem, uel sororem spiritualem, scilicet filium uel filiam patrini.</p>
                    <p>De oracione dominica.</p>
                    <p>Exhortentur populum sepe presbyteri ad dicendum oracionem dominicam et salutacionem Beate Marie, et Credo in Deum.</p>
                </div>
                <div>
                    <head>Capitulum 23</head>
                    <p>De dubio.</p>
                    <p>Nullus sacerdos audeat perficere matrimonium casu dubio inconsulto episcopo uel officiali suo.</p>
                    <p>Ad eum enim referat semper omnes matrimonii dubietates.</p>
                    <p>Caueant sub pena amissionis beneficiorum, ne super illos qui secundo matrimonio contrahunt faciant benediccionem nupcialem.</p>
                    <p>Nam cum alia uice benedicti fuerint, eorum benediccio iterari non debet.</p>
                    <p>Prohibetur districte sub pena excommunicacionis et suspensionis, ne ullus sacerdos aut capellanus exigat aliquid ante benediccionem nupcialem siue pro testimonio ferendo, siue pro matrimonio celebrando, occasione ferculorum que debentur in nuptiis.</p>
                    <p>Celebrato autem matrimonio, recipiat fercula sua, et exigat, si fuerit necesse, publice sub excommunicacione.</p>
                    <p>Prohibeant sacerdotes in ecclesia, ne alter coniugum transeat ad religionem, aut recipiat ordinem, nisi per episcopum.</p>
                </div>
                <div>
                    <head>Capitulum 24</head>
                    <p>De extrema-unccione.</p>
                    <p>Cum reuerencia deferatur oleum infirmorum ad infirmos.</p>
                    <p>Et eos ungant sacerdotes cum honore magno et oracionum celebritate que ad hoc sunt ordinate.</p>
                    <p>Et nihil inde penitus exigatur siue a diuite, siue a paupere.</p>
                    <p>Sed si quid gratis donetur, gratis recipiatur.</p>
                    <p>Ad sacramentum extreme-unccionis recipiendum moneant sacerdotes populum non tantum diuites et senes, sed et pauperes et iuuenes omnes, maxime a quatuordecim annis et supra.</p>
                    <p>Et ad omnes communiter se paratos exhibeant sacerdotes cum opus fuerit.</p>
                    <p>Et nihil inde exigant ut supra.</p>
                    <p>Doceant frequenter sacerdotes hoc sacramentum licite iterari et sepe recipi posse, scilicet in qualibet infirmitate magna unde metus est mortis.</p>
                    <p>Et post susceptum licite posse reuerti ad opus coniugale cum quis conualuerit de infirmitate.</p>
                    <p>Libellum qui dicitur manuale habeant singuli sacerdotes parochiales, in quo continetur ordo seruitii extreme-unccionis, catechismi, baptismi, et huiusmodi.</p>
                    <p>Habeant singuli canones penitenciales, et ordinarios officiorum ecclesie secundum usum qui seruatur in maiori ecclesia.</p>
                </div>
                <div>
                    <head>Capitulum 25</head>
                    <p>De procuracionibus.</p>
                    <p>Prohibemus ne archidiaconi uel decani rurales aliquas exigant procuraciones, nisi legitime uisitauerint.</p>
                    <p>Prohibemus sub pena suspensionis subditis eorum, ne soluant procuraciones, uel aliquid loco procuracionis, nisi legitime uisitantibus.</p>
                    <p>Ita cum requisiti fuerint super hoc, si opus fuerit, fidem faciant sacramento, ne predicti archidiaconi uel decani numerum in Lateranensi concilio constitutum excedant.</p>
                    <p>Et moderatas faciant expensas, ne longi temporis uictum breuis hora consumat.</p>
                    <p>Precipitur sacerdotibus, ne testamenta sua faciant per manum laicalem.</p>
                    <p>Et ipsi frequenter prohibeant laicis, ne testamenta sua faciant sine presencia sacerdotis.</p>
                </div>
                <div>
                    <head>Capitulum 26</head>
                    <p>De reditibus ecclesie.</p>
                    <p>Precipitur sacerdotibus, ut omnes reditus et possessiones ecclesie scribant in missalibus suis.</p>
                    <p>Et prohibetur penitus presbyteris et parochianis, ne de bonis que sunt ecclesie aut presbyterii alienent aliquid ab ecclesia, nisi per consilium episcopi.</p>
                    <p>Precipimus quod si contingat presbyterum uendere possessiones ad ecclesiam suam pertinentes, pro eo quod non permittitur a dominis a quibus mouent eas possideri, pecuniam inde habitam deponat infra quindecim dies postquam eam receperit de consilio episcopi, uel officialis Meldensis, si episcopus absens fuerit, uel archidiaconi sede uacante.</p>
                    <p>Alioquin uolumus quod dicta pecunia in edificiis seu aliis possessionibus siue reditibus conuertatur.</p>
                    <p>Et uolumus quod ita fiat de bonis matriculariorum ecclesiarum suarum, si quid inde receperint.</p>
                </div>
                <div>
                    <head>Capitulum 27</head>
                    <p>Ne retardetur sepultura.</p>
                    <p>Prohibetur districte, ne pro interragio corpus sepeliri differatur.</p>
                    <p>Et post sepulturam, si quid datum fuerit in eleemosina, recipiatur.</p>
                </div>
                <div>
                    <head>Capitulum 28</head>
                    <p>Ne edificetur in cimeteriis.</p>
                    <p>Quicumque edificauit in cimeterio, tribus diebus continuis uocetur excommunicandus.</p>
                    <p>Et nisi ad iusticiam se obtulerit, excommunicetur.</p>
                    <p>Et excommunicatus nullo modo absoluatur, nisi a maiore; preterquam in articulo mortis: et tunc data caucione quod stabit iudicio ecclesie.</p>
                </div>
                <div>
                    <head>Capitulum 29</head>
                    <p>De mulieribus in partu mortuis.</p>
                    <p>Mortue in partu scindantur, si infans credatur uiuere; si tamen bene constiterit de morte earum.</p>
                </div>
                <div>
                    <head>Capitulum 30</head>
                    <p>De absolucionibus parochianorum.</p>
                    <p>Sacerdos audito parochianorum suorum obitu, statim absoluat eos cum psalmis pro defunctis et collecta.</p>
                </div>
                <div>
                    <head>Capitulum 31</head>
                    <p>De resinacionibus.</p>
                    <p>Inhibetur ne fiant resinaciones ecclesiarum in manu abbatum uel quorumlibet patronorum, sed in manu episcopi.</p>
                    <p>Non permittantur predicatores supra archas celebrare, pulsare campanas per uicos, nec loqui in ecclesiis, nec presentare reliquias, sed tantum deferant breuia, et sacerdotes pro eis loquantur.</p>
                </div>
                <div>
                    <head>Capitulum 32</head>
                    <p>CAPITULUM circa matrimonium.</p>
                    <p>Matrimonium cum reuerencia et honore celebretur, non cum risu et ioco, ne contemnatur.</p>
                    <p>Et antequam fiat, semper in tribus dominicis aut in tribus diebus festiuis a se distantibus fiant banna, quibus tribus hebdomadis perquirat sacerdos a populo sub pena excommunicacionis de legitimitate sponsi et sponse qui debent coniungi ad inuicem.</p>
                    <p>Et ante fidem datam de matrimonio contrahendo, et ante edicta nullus audeat aliquo modo celebrare matrimonium.</p>
                    <p>Hec autem bannorum solemnitas obseruetur tam in personis nobilium, quam innobilium.</p>
                    <p>Prohibeant frequenter presbyteri laicis, ne dent sibi fidem de matrimonio contrahendo, nisi coram sacerdote, et in loco celebri, scilicet ante ianuas ecclesias, et coram pluribus.</p>
                    <p>Semper in nuptiis prohibeantur per excommunicacionem sortilegia fieri.</p>
                    <p>Et excommunicentur quicumque malefici et celantes consanguinitatem et alia impedimenta matrimonii, utpote uotum, ordinem, consanguinitatem, affinitatem, disparem cultum, compaternitatem, que tantummodo excludit quatuor personas a matrimonio, scilicet compatrem, commatrem, filiolum, et fratrem, uel sororem spiritualem, scilicet filium uel filiam patrini.</p>
                    <p>De oracione dominica.</p>
                    <p>Exhortentur populum sepe presbyteri ad dicendum oracionem dominicam et salutacionem Beate Marie, et Credo in Deum.</p>
                </div>
                <div>
                    <head>Capitulum 33</head>
                    <p>De uotis non emittendis.</p>
                    <p>Moneant populum presbyteri et maxime mulieres, ne faciant uota sua, nisi cum magna deliberacione, et assensu uirorum suorum, et consilio sacerdotum.</p>
                </div>
                <div>
                    <head>Capitulum 34</head>
                    <p>De cohabitacione mulierum.</p>
                    <p>Nullus sacerdos uel capellanus teneat in domo sua mulierem aliqua occasione, nisi sit mater, uel soror, uel mulier ad minus sexagenaria, non suspecta.</p>
                </div>
                <div>
                    <head>Capitulum 35</head>
                    <p>De honestate.</p>
                    <p>Prohibetur penitus omnibus sacerdotibus ludere cum deciis, et inesse spectaculis, uel choreis assistere, et intrare tabernas causa potandi, et sine habitu uel comite clerico uel laico intrare domos alienas, discurrere per uicos et plateas, et ne habeant garmachias uel uestes inordinatas omnino prohibetur, et ne incedant per episcopatum uel uillam Meldensem sine cappis uel suppelliciis uel mantellis, et ne publice appareant absque cappa clausa uel suppellicio uel mantello, et ne habeant supertunicalia inferius aperta publice, apparenda uel apparencia.</p>
                </div>
                <div>
                    <head>Capitulum 36</head>
                    <p>De decimis.</p>
                    <p>Nullus clericus uel regularis accipiat decimam de manu laici, nisi per manum episcopi uel episcoporum.</p>
                </div>
                <div>
                    <head>Capitulum 37</head>
                    <p>Ne fide iubeat feneratoribus.</p>
                    <p>Nullus clericus fide iubeat Iudeo uel feneratori, nec obliget pro pignore aliquo modo ornamenta ecclesie uel libros.</p>
                </div>
                <div>
                    <head>Capitulum 38</head>
                    <p>De predicatoribus.</p>
                    <p>Nullus recipiatur ad predicandum, nisi sit authentica persona, uel ab episcopo missus.</p>
                </div>
                <div>
                    <head>Capitulum 39</head>
                    <p>De iuramento.</p>
                    <p>Nullus faciat iusiurandum patronis antequam fuerit episcopo presentatus et ab eo receptus.</p>
                </div>
                <div>
                    <head>Capitulum 40</head>
                    <p>De retencione decimarum.</p>
                    <p>Frequenter moneantur laici, ut non retineant decimas, quas in periculum animarum suarum retinent.</p>
                </div>
                <div>
                    <head>Capitulum 41</head>
                    <p>Quod clerici non retineant decimas.</p>
                    <p>Nullus clericus potest sibi detinere decimas iure hereditario possessas, sed auctoritate episcopi fructus possunt clerici percipere: ita tamen quod semper laborent quod ad ecclesiam reuertantur.</p>
                </div>
                <div>
                    <head>Capitulum 42</head>
                    <p>Preparacio ueniendi ad synodum.</p>
                    <p>Die dominica precedente synodum sacerdotes qui capellanos non habent in suis parochiis semper inquirant publice in ecclesia, si qui sint infirmi in parochia, et tercia sequenti feria eos uisitent, si aliqui sint infirmi, eciam non requisiti.</p>
                    <p>Et faciant quidquid necesse fuerit ad salutem animarum, ne mora quam sunt facturi in synodo, fiat occasio periculi eorum saluti: nihilominus tamen procurantes prouisionem eorum que solent facere per capellanos uicinos remanentes, uel per diaconos propinquos.</p>
                </div>
                <div>
                    <head>Capitulum 43</head>
                    <p>De renouacione Eucharistie.</p>
                    <p>Sacerdotes die octaua semper renouent sacramentum Eucharistie, ne sui uetustate aliqui ad indeuocionem moueri ualeant aut horrorem.</p>
                    <p>Si per negligenciam euenerit, ut perlecto canone, et peracta consecracione, nec uinum nec aqua reperiatur in calice, debet statim infundi utrumque, et sacerdos reiterabit consecracionem ab illo loco canonis, scilicet simili modo postquam coenatum est usque ad finem.</p>
                    <p>Ita tamen quod illas duas cruces omittat, quas singulariter fecit supra panem.</p>
                    <p>Quod si de simplici uino uel aqua sine uino fuerit facta consecracio, uinum reputatur pro sacramento, sed aqua non reputatur.</p>
                    <p>Et ideo ista negligencia de aqua maior est, et maiori penitencia emendanda est.</p>
                </div>
                <div>
                    <head>Capitulum 44</head>
                    <p>Remedium contra negligenciam.</p>
                    <p>Si quid de sanguine Domini ceciderit supra corporale, scindendum est illud corporale, et in locum reliquiarum seruandum.</p>
                    <p>Si palla altaris inde tincta fuerit, recipienda est pars illa, et pro reliquiis seruanda.</p>
                    <p>Si supra infulam, casulam, uel albam deguttat; similiter fiat.</p>
                    <p>Si supra quodcumque uestimentum, comburenda pars illa, et puluis in sacrario reponendus est.</p>
                    <p>Si uero in terram ceciderit, lingendus est et tergendus, et radendus locus ille, siue lapis, siue lignum, siue terra, et puluis in sacrario reponendus est.</p>
                    <p>Porro si in ipsum sanguinem muscha uel aranea uel aliquid tale ceciderit; quia non sine metu et periculo mortis aliquando sumi potest, igne cremandum est, et sanguis Domini sumatur.</p>
                    <p>Illud autem quod intro cecidit, prius debet in calice uino perfundi, et quanto citius et diligentius fieri poterit ablui, et postea supra piscinam comburi, et illam ablucionem sacerdos sumat.</p>
                    <p>Quod si de Corpore Domini aliquid supra pallam uel aliud uestimentum ceciderit, non incidatur, sed uino abluatur, et a ministro sumatur uinum illud.</p>
                </div>
                <div>
                    <head>Capitulum 45</head>
                    <p>De eodem.</p>
                    <p>Si autem super lignum uel lapidem ceciderit, modus supradictus de sanguine Domini tenendus est.</p>
                    <p>At si infirmo datum reiiciatur, prout diligentius poterit, suscipiatur, et contritum cum uino in calice sumatur: si integrum sumi non potest, et quod alterius ore proiectum sit, in piscinam ponatur.</p>
                    <p>Reus autem huius negligentie et qui cum eo particeps fuerit, competenti subiaceat discipline.</p>
                </div>
                <div>
                    <head>Capitulum 46</head>
                    <p>Modus ueniendi ad synodum.</p>
                    <p>Prohibetur sacerdotibus, ne nimis festinetur uenire ad synodum Meldis, et ne magnam faciant moram sese uisitando et reficiendo tam in via, quam in ciuitate.</p>
                    <p>Quidam enim iter arripiunt a dominica precedente, uel a die lune summo mane, et moram faciunt usque ad dominicam sequentem, et magnum imminet periculum saluti animarum.</p>
                </div>
                <div>
                    <head>Capitulum 47</head>
                    <p>De decencia altaris.</p>
                    <p>Districte precipitur, ut quilibet sacerdos habeat in celebracione misse propter mundiciam uestimentorum seruandam circa altare unum manutergium pendens ad missale ad tergendum et nare si fuerit necesse.</p>
                </div>
                <div>
                    <head>Capitulum 48</head>
                    <p>De modo consecrandi.</p>
                    <p>Precipitur presbyteris, ut cum in canone misse incoeperint, Qui pridie tenentes hostiam, ne eam eleuent statim nimis alte, ita quod possit uideri a populo, sed quasi ante pectus teneant sacerdotes, donec dixerint Hoc est Corpus meum.</p>
                    <p>Et tunc ita eleuent eam, quod possit ab omnibus uideri.</p>
                    <p>Et tunc pulsetur maior campana aliquantulum, ut deuocio presentium et absentium excitetur.</p>
                    <p>Et post totalem sumcionem tam corporis, quam sanguinis puri aliquamdiu ab expuendo abstineant, et si abstinere non possunt, in piscinam hoc faciant suauiter et urbane.</p>
                </div>
                <div>
                    <head>Capitulum 49</head>
                    <p>De uino consecrando.</p>
                    <p>Uinum autem potius rubeum ministretur in calice propter similitudinem uini albi cum aqua.</p>
                    <p>De extraneis predicatoribus.</p>
                    <p>Item, districte precipitur sacerdotibus, ne permittant aliquos ignotos seu illiteratos predicare extra ecclesiam, siue in uiis, siue in plateis, siue in aliis locis parochie sue.</p>
                    <p>Et sepe in dominicis diebus sacerdotes moneant, et sub pena excommunicacionis inhibeant parochianis suis, ne tales audiant propter pericula heresum et errorum quos seminant.</p>
                </div>
                <div>
                    <head>Capitulum 50</head>
                    <p>Ne habeant presbyteri secum prolem suam.</p>
                    <p>Precipitur districte sacerdotibus, ne habeant secum prolem quam in sacro ordine genuerint, uel alias illegitime propter scandalum, et ne in suis domibus habeant scacos, uel aleas, uel decios, omnino prohibetur.</p>
                </div>
                <div>
                    <head>Capitulum 51</head>
                    <p>De uadiis non accipiendis.</p>
                    <p>Precipitur sacerdotibus districte, ne accipiant gagerias uel admodiaciones, nisi de decimis, quia species est negociacionis.</p>
                    <p>Et ne cendalum habeant in pallis, nisi blaui uel nigri coloris.</p>
                </div>
                <div>
                    <head>Capitulum 52</head>
                    <p>De legatis presbyterorum.</p>
                    <p>Precipitur similiter presbyteris, ut immobilia de bonis ecclesie acquisita ecclesiis suis tantummodo legent.</p>
                    <p>De iure aliud non possunt facere testamentum.</p>
                    <p>De mobilibus uero suis racionabile faciant legatum.</p>
                </div>
                <div>
                    <head>Capitulum 53</head>
                    <p>De predicacione sacerdotum.</p>
                    <p>Item, precipitur sacerdotibus, ut frequenter diebus dominicis et festiuis in aliqua parte sermonis proponant fideliter populo symbolum fidei, et ei distinguant diligenter articulos fidei, in singulis confirment populum auctoritatibus et racionibus sacre scripture pro posse propter hereticos.</p>
                </div>
                <div>
                    <head>Capitulum 54</head>
                    <p>De matrimoniis non celandis.</p>
                    <p>Sciatis quod excommunicati sunt omnes illi in synodo qui fidem dederunt aut receperunt de celandis matrimoniis.</p>
                    <p>Et excommunicacio illa recitetur in parochiis a singulis sacerdotibus.</p>
                </div>
                <div>
                    <head>Capitulum 55</head>
                    <p>Quod clerici beneficiati se offerant ad ordines.</p>
                    <p>Precipitur eciam omnibus clericis habentibus ecclesias, ut ad singula tempora ordinum se ordinandos offerant.</p>
                    <p>Et hoc intelligitur in iuramento quod fecerunt.</p>
                </div>
                <div>
                    <head>Capitulum 56</head>
                    <p>De choreis.</p>
                    <p>Prohibeant sacerdotes ne fiant choree, maxime in tribus locis, scilicet in ecclesiis, cimeteriis, et processionibus.</p>
                </div>
                <div>
                    <head>Capitulum 57</head>
                    <p>Ne retineatur uinacium Iudeorum.</p>
                    <p>Prohibeant sacerdotes per excommunicacionem et maxime tempore uindemiarum singulis diebus dominicis, ne aliquis Christianus uinacium uindemiarum quas Iudei calcant retineant in aliquo modo, propter illam horribilem immundiciam, quam in contemtu sacramenti altaris faciunt.</p>
                    <p>Prohibeatur per excommunicacionem sepe, ne carnifices permittant Iudeos lauare carnes suas, nisi totum retineant Iudei.</p>
                </div>
                <div>
                    <head>Capitulum 58</head>
                    <p>Ne dentur hostie pueris.</p>
                    <p>Item, districte precipitur presbyteris, ne hostias non consecratas ullo modo dent pueris.</p>
                    <p>Item, inhibetur presbyteris ne celebrent sine caligis uel estiualibus.</p>
                    <p>Item, inhibetur districte, ne sacerdotes cultellum portent cum cuspide, nec clerici eorum.</p>
                </div>
                <div>
                    <head>Capitulum 49</head>
                    <p>De uino consecrando.</p>
                    <p>Uinum autem potius rubeum ministretur in calice propter similitudinem uini albi cum aqua.</p>
                    <p>De extraneis predicatoribus.</p>
                    <p>Item, districte precipitur sacerdotibus, ne permittant aliquos ignotos seu illiteratos predicare extra ecclesiam, siue in uiis, siue in plateis, siue in aliis locis parochie sue.</p>
                    <p>Et sepe in dominicis diebus sacerdotes moneant, et sub pena excommunicacionis inhibeant parochianis suis, ne tales audiant propter pericula heresum et errorum quos seminant.</p>
                </div>
                <div>
                    <head>Capitulum 60</head>
                    <p>De questoribus non recipiendis.</p>
                    <p>Item, precipimus, ne aliquis presbyter recipiat aliquos breues pro aliqua questa facienda, nisi prius collacione facta cum breui sigillato.</p>
                    <p>Nec breuem non sigillatum admittant, si aliquid continetur in illo quod non sit in sigillato.</p>
                </div>
                <div>
                    <head>Capitulum 61</head>
                    <p>De cruce signatis.</p>
                    <p>Item, moneant presbyteri sub pena excommunicacionis omnes illos qui crucem habuerint et uotum suum non sunt prosequti, quod crucem suam non postponant resumere et portare.</p>
                </div>
                <div>
                    <head>Capitulum 62</head>
                    <p>Contra conspirantes.</p>
                    <p>Item, precipitur omnibus presbyteris, quod excommunicent in generali, uocacione premissa, omnes illos qui fecerint conspiraciones contra presbyteros suos et contra ecclesias suas.</p>
                </div>
                <div>
                    <head>Capitulum 63</head>
                    <p>De clandestino matrimonio.</p>
                    <p>Item, districte precipitur, et sub excommunicacione, ne aliquos clandestino matrimonio coniungant uel benedicant.</p>
                    <p>Item, excommunicentur omnes illi qui faciunt se coniungi uel benedici clandestine, et omnes illi qui interesse presumunt.</p>
                </div>
                <div>
                    <head>Capitulum 64</head>
                    <p>Quod contrahentes prius confiteantur.</p>
                    <p>Item, precipitur presbyteris, ut cum aliquis confitetur eis se fidem dedisse alicui mulieri de matrimonio contrahendo cum ea, et post fidem datam cognouit eam, non dent ei licenciam cum alia contrahendi, quoniam sequens carnalis copula cum illa cui fidem dedit matrimonium consummauit.</p>
                    <p>Propter hoc periculum et alia que ex pactis multoties proueniunt, precipimus ut sacerdotes moneant et efficaciter inducant parochianos suos matrimonialiter coniungendos, ut antequam matrimonium contrahant, sua peccata confiteantur, ut sic cognoscat sacerdos utrum debeant matrimonium complere, ex aliqua causa differre, uel ex aliquo casu qui interuenerit superiorem consulere, et ut securius et dignius possint hoc sacramentum suscipere.</p>
                </div>
                <div>
                    <head>Capitulum 65</head>
                    <p>De dubiis ieiuniis.</p>
                    <p>Item, precipitur presbyteris, ut quotiens dubium erit quin aliqua ieiunia uel processiones fieri debeant institute, sicut in festo sancti Marci, recurrant ad decanum loci, et sine eius consilio ea facere non presumant.</p>
                </div>
                <div>
                    <head>Capitulum 66</head>
                    <p>De communione mulierum post partum.</p>
                    <p>Item, precipitur presbyteris, ut quando mulieres post puerperium ueniunt ad purificacionem, dent eis tantummodo panem benedictum, et Corpus Domini nullomodo propinent, nisi expresse petant, et prius confesse fuerint.</p>
                </div>
                <div>
                    <head>Capitulum 67</head>
                    <p>De uisitacione ecclesie Meldensis.</p>
                    <p>Item, moneant presbyteri parochianos in confessione et predicacionibus, quatenus saltem semel in anno peregre uisitent ecclesiam Meldensem.</p>
                </div>
                <div>
                    <head>Capitulum 68</head>
                    <p>De capellanis extraneis.</p>
                    <p>Item, precipimus presbyteris, ne recipiant capellanos, nisi ab episcopo uel officiali Meldensi approbatos.</p>
                </div>
                <div>
                    <head>Capitulum 69</head>
                    <p>Quod oretur pro rege.</p>
                    <p>Precipitur districte omnibus presbyteris, ut pro domino rege Francie faciant principaliter oraciones.</p>
                </div>
                <div>
                    <head>Capitulum 70</head>
                    <p>Quod testimonium fiat gratis.</p>
                    <p>Item, precipitur presbyteris sub pena excommunicacionis, quod nihil exigant a parochianis eo quod testimonium dent pro eis quando matrimonium contrahere debent.</p>
                </div>
                <div>
                    <head>Capitulum 71</head>
                    <p>Contra concubinarios.</p>
                    <p>In nomine Domini.</p>
                    <p>Nos Gala miseracione diuina sancte Marie in Porticu diaconus cardinalis apostolice sedis legatus excommunicamus omnes sacerdotes et clericos quoscumque qui scorta uel mulieres alias, de quibus possit mala suspicio suboriri, in domibus propriis, uel alibi, unde populus uel ecclesia scandalizetur duxerint retinendas, nisi sint clerici qui in minoribus ordinibus legitime contraxisse probantur, qui tamen cum uxoribus suis ecclesiastica beneficia non habent retinere.</p>
                </div>
                <div>
                    <head>Capitulum 72</head>
                    <p>Quod sacramenta ecclesiastica dentur gratis.</p>
                    <p>Prohibemus eciam sub eadem excommunicacione, ne sacerdotes uel clerici occasione alicuius consuetudinis pro baptismo uel sepultura aliquid exigant ut extra tit. abolende et de simonia ca. non satis.</p>
                    <p>Pro sepultura quoque et chrismate, ne obtentu alicuius consuetudinis reatum suum quis tueatur, quia diuturnitas temporis non diminuit peccata, sed auget.</p>
                    <p>Et cap. sequenti primo responso ibi; nec pro sepulturis et exequiis mortuorum et benediccionibus nubentium seu aliis sacramentis aliquid requiratur.</p>
                    <p>Putant autem plures ex hoc licere, quia legem mortuis longa inualuisse consuetudine arbitrantur, non attendentes quod tanto grauiora sunt peccata seu crimina, quanto diutius infelicem animam tenuerint alligatam; et XIII. q. II. Questa est nobis et ca. In ecclesiastico namque libro, ne pro benediccione uel aliis ecclesiasticis sacramentis aliquid exigere uel extorquere presumant.</p>
                    <p>Sed ea libenter, et sine difficultate studeant canonice ministrare.</p>
                    <p>Admoneant tamen laicos diligenter, ne quod pro reuerencia sacramentorum deuocio fidelium introduxit, ex auaricia presumant aliquatenus reuocare.</p>
                </div>
                <div>
                    <head>Capitulum 73</head>
                    <p>De obseruacione diei dominica.</p>
                    <p>Item, diem dominicam faciatis omnino obseruari, per excommunicacionem prohibentes mercata fieri in easdem, et ne dicta die uendant uel emant bladium uel alias merces, nisi illa que sunt necessaria ad esum diei.</p>
                </div>
                <div>
                    <head>Capitulum 74</head>
                    <p>Inhibicio publice penitentie.</p>
                    <p>Item, quia penitentie processionales iam abierunt in contemtum, prohibemus ne quis presbyter predictam penitenciam iniungat, nisi de mandato superioris.</p>
                </div>
                <div>
                    <head>Capitulum 75</head>
                    <p>Inhibicio generalis excommunicacionis.</p>
                    <p>Item, quia generales excommunicaciones periculose sunt, prohibemus ne quis sacerdos excommunicet in generali pro iure uel reditu alicuius celato, nisi de mandato superioris et monicione premissa.</p>
                    <p>Precipitur districte, ut in tonsura et habitu et conuersacione honestas ecclesiastica obseruetur.</p>
                    <p>Districte precipimus uniuersis prelatis sub attestacione diuini iudicii firmiter iniungentes, ut omnia supradicta obseruent, et quantum fuerit in ipsis faciant a subditis suis monicione premissa per censuram ecclesiasticam ab omnibus inuiolabiliter obseruari.</p>
                </div>
                <div>
                    <head>Capitulum 76</head>
                    <p>Contra usurarios.</p>
                    <p>Inhibemus eciam tam clericis, quam monachis sub excommunicacionis uinculo, ne fenus exerceant, et ne aliquam negociacionem exerceant inhonestam prohibetur districte.</p>
                    <p>Quia detestabile est uitium usurarum, et temporibus istis in ista diocesi ita coepit obrepere, sub anathemate prohibemus, ne quis officialis decanus ruralis super mutuo uel alio contractu de mobili facto ab aliquo Iudeo uel Sarraceno de usura suspecto uel diffamato aliquas litteras per se uel per alium conficiat uel sigillet.</p>
                </div>
                <div>
                    <head>Capitulum 77</head>
                    <p>Ne diaconi audiant confessiones.</p>
                    <p>Item, prohibetur districte, ne diaconi ullo modo audiant confessiones, nisi in arctissima necessitate.</p>
                    <p>Claues enim non habent, nec absoluere possunt.</p>
                </div>
                <div>
                    <head>Capitulum 78</head>
                    <p>Ut oretur pro presbyteris mortuis.</p>
                    <p>Precipimus omnibus decanis, quod de cetero inquirant, et in scriptum redigant nomina omnium presbyterorum, qui in decanatibus suis discesserunt; eaque deferant ad synodum recitanda, ut oremus pro eis, et singuli presbyteri faciant seruitium speciale.</p>
                    <p>Hoc enim debent libenter facere, quia cum decesserint similiter fiet pro eis.</p>
                </div>
                <div>
                    <head>Capitulum 79</head>
                    <p>De iuribus episcopatus conseruandis.</p>
                    <p>Item, precipimus districte omnibus presbyteris, quod excommunicent sepe diebus dominicis et festiuis illos qui scienter celant feuda Meldensis episcopi, et omnes illos qui sciunt super hoc aliquid.</p>
                    <p>Item, qui instrumenta, litteras, iura celant predictum episcopatum tangencia, uel ius aliquod quodcumque episcopale, nisi illud reuelauerint Meldensi episcopo, uel eius mandato, seu nobis sede uacante.</p>
                </div>
                <div>
                    <head>Capitulum 80</head>
                    <p>De excommunicatis.</p>
                    <p>Precipitur ut unusquisque presbyter parochialis scribat nomina excommunicatorum parochie sue, et causam excommunicacionis, et ea recitet publice singulis diebus dominicis in ecclesia sua, ut euitentur ab omnibus, et erubescentes citius ad satisfaccionem reuocentur.</p>
                    <p>Et dicatur qui sunt excommunicati de minori sentencia aggrauata.</p>
                    <p>Et si transierint ad aliam ecclesiam, dimittant successori suo dicta nomina excommunicatorum sigillo suo sigillata.</p>
                </div>
                <div>
                    <head>Capitulum 81</head>
                    <p>De questoribus non admittendis.</p>
                    <p>Districte precipimus, ut nullus questor admittatur in aliqua ecclesia, nisi prius facta questa beati Stephani.</p>
                    <p>Et caueant sibi sacerdotes, ne mercede conducti, uel per graciam, uel per sordes faciant contrarium, si penam canonicam uoluerint euitare.</p>
                </div>
                <div>
                    <head>Capitulum 82</head>
                    <p>De grossis fructibus lucrandis.</p>
                    <p>Statuimus ut capellani habentes capellanias in episcopatu Meldensi extra ecclesiam Meldensem, si post festum natiuitatis sancti Iohannis-Baptiste, uel in ipsa die natiuitatis decesserint, illius anni grossos fructus capellaniarum in blado et uino existentes habeant ad faciendum de illis fructibus, prout sibi uiderint expedire.</p>
                    <p>Et si ante decesserint, nihil exinde habeant, nisi expensas, si quas in terris et uineis dictarum capellaniarum posuerint excolendis.</p>
                </div>
                <div>
                    <head>Capitulum 83</head>
                    <p>Item, de grossis fructibus.</p>
                    <p>Item, si presbyter parochialis uixerit usque ad diem Pasche, secundum antiquam consuetudinem habebit messem sequentis Augusti.</p>
                    <p>Si uero decesserit ante Pascha, et ei non fuerit alius substitutus die Mercurii ante Pascha, secundum consuetudinem modernam messis sequentis Augusti ad episcopum uel archidiaconum deuoluetur, cum dictus substitutus totaliter non legerit passionem.</p>
                </div>
                <div>
                    <head>Capitulum 84</head>
                    <p>De ordinandis.</p>
                    <p>Item, statuimus ut omnes qui ecclesias parochiales uel capellanias habent uel habebunt, et ordinandi erunt, per tres dies ante diem statutum ordinum de cetero se presentent ad ordines episcopo Meldensi, uel eius officiali, ut si necesse fuerit tempestiue possint mitti ad uicinos episcopos ordinandi.</p>
                    <p>Et hoc uolumus et statuimus includi in iuramento quod de ordinibus in recepcione sua a modo sunt facturi; quod si non fecerint, periuri reputabantur.</p>
                </div>
                <div>
                    <head>Capitulum 85</head>
                    <p>De approbacione capellanorum.</p>
                    <p>Item, statuimus quod qui ecclesiam suam dare uoluerit ad firmam, capellanum cui dare uoluerit presentet episcopo in sui periculo, ut ad huiusmodi firmam prius ab episcopo approbetur.</p>
                    <p>Et qui ecclesiam suam aliis dederit ad firmam, grauissime puniatur.</p>
                    <p>Et ipse capellanus qui firmam recepit non approbatus ab episcopo, a diocesi expellatur.</p>
                    <p>Item, inhibemus decanis, ne recipiant aliquam emendam a presbyteris parochialibus pro delictis eorum puniendis, sed nobis uel officiali nostro referant, uel archidiacono, sede uacante, eorum delicta, uel si qua in eis uiderint corrigenda.</p>
                </div>
                <div>
                    <head>Capitulum 86</head>
                    <p>De questoribus.</p>
                    <p>Item, inhibemus singulis presbyteris et decanis sub pena amissionis suorum beneficiorum, ne aliquem questorem recipiant ad predicandum, nisi in litteris nostris contineatur expresse.</p>
                </div>
                <div>
                    <head>Capitulum 87</head>
                    <p>De eisdem.</p>
                    <p>Inhibemus eciam quod non recipiatur aliquis questor a natiuitate beati Iohannis-Baptiste usque ad festum beati Remigii, nisi uiderint litteram nostram datam post festum dicte natiuitatis.</p>
                </div>
                <div>
                    <head>Capitulum 88</head>
                    <p>De conseruandis sigillis.</p>
                    <p>Item, precipimus, ut omnes et singuli presbyteri habeant duo sigilla, unum pro citacionibus, monicionibus, et aliis mandatis exequendis: alterum pro matrimoniis.</p>
                    <p>Et illud pro matrimonio numquam tradant alicui conseruandum: sed illud penes se habeant, et cum omni cura et diligencia conseruent, propter pericula que contra matrimonia accidere possunt.</p>
                </div>
                <div>
                    <head>Capitulum 89</head>
                    <p>De bonis execucionis.</p>
                    <p>Item, statutum concilii prouincialis firmiter precipimus ab omnibus obseruari.</p>
                    <p>Cuius statuti tenor est talis:</p>
                    <p>Prohibemus ne executores testamentorum de bonis ad execucionem spectantibus quicquid titulo omnino emcionis uel alio quocumque titulo, nisi ex uoluntate defuncti uel assensu diocesani interueniente retineant.</p>
                    <p>Et tunc iusto precio retineant.</p>
                    <p>Qui contra fecerit, si laicus sit, excommunicetur auctoritate concilii: si clericus, ab ingressu Ecclesie suspendatur, uel aliter puniatur, prout diocesano uidebitur faciendum, absoluendi potestate diocesano nihilominus reseruata.</p>
                </div>
                <div>
                    <head>Capitulum 90</head>
                    <p>Contra impedientes iurisdiccionem episcopi.</p>
                    <p>Item, precipimus, ut quilibet presbyter in ecclesia sua publice denunciet singulis diebus dominicis et festiuis omnes illos excommunicatos qui impediunt iurisdiccionem nostram et archidiaconorum nostrorum.</p>
                </div>
                <div>
                    <head>Capitulum 91</head>
                    <p>De conuocacione presbyterorum per decanum.</p>
                    <p>Item, precipimus omnibus decanis, ne faciant conuocacionem presbyterorum, nisi a nobis recipiant specialem causam conuocandi, et causam denuncient presbyteris.</p>
                    <p>Alias non teneantur presbyteri ad mandatum eorum conuenire.</p>
                </div>
                <div>
                    <head>Capitulum 92</head>
                    <p>De iurisdiccione decanorum.</p>
                    <p>Item, statuimus quod de rebus immobilibus decani nequaquam cognoscant, nec litteras seu cartas sigillent, nisi usque ad summam decem solidorum, et non ultra diuisim uel coniunctim in eodem iudicio inter easdem personas, nec causas exerceant, nisi semel in hebdomada, et in castro.</p>
                </div>
                <div>
                    <head>Capitulum 93</head>
                    <p>De emendis per decanum.</p>
                    <p>Item, statuimus quod si decani receperint emendam excedentem summam duorum solidorum, quod illud quod excedet duos solidos infra decem dies nobis reddant.</p>
                    <p>Alioquin sentenciam excommunicacionis intrarent.</p>
                </div>
                <div>
                    <head>Capitulum 94</head>
                    <p>De procuracione decanorum.</p>
                    <p>Item, precipimus presbyteris omnibus ne recipiant decanos ad procuraciones, nisi cum duobus equis; quod si contrarium factum fuerit, contra presbyterum et decanum grauiter procedemus.</p>
                </div>
                <div>
                    <head>Capitulum 95</head>
                    <p>Contra excommunicatos induratos.</p>
                    <p>Statuimus quod si presbyter, aut capellanus, aut alius ecclesiasticus, habens beneficium, steterit in excommunicacione publica per quadraginta dies, quod bona ipsorum mobilia, et sua beneficia per loci ordinarium saisizentur.</p>
                    <p>Et si indurato animo manserit in excommunicacione per annum et diem, tamquam claues ecclesie uilipendens et de fide suspectus, sua beneficia amittat.</p>
                    <p>Clerici autem non beneficiati si per annum et diem manserint in excommunicacione publica, bona ipsorum et persone eciam, si necesse fuerit, tamquam de fide suspecti, per loci ordinarium capiantur, et ad emendacionem ecclesie citius uenire compellantur.</p>
                </div>
                <div>
                    <head>Capitulum 96</head>
                    <p>De litteris excommunicacionis non presentatis.</p>
                    <p>Statuimus quod quicumque fecerit aliquem excommunicari auctoritate cuiuslibet ordinarii, nisi infra mensem a data excommunicacionis predictam excommunicacionis sentenciam loco debito fecerit publicari, ex tunc per ostensionem littere predicte aliquis defunctus non impediatur ecclesiastice tradi sepulture.</p>
                    <p>Nec per hoc alicuius matrimonii solemnizacio tetardetur.</p>
                </div>
                <div>
                    <head>Capitulum 97</head>
                    <p>Districte precipimus omnibus presbyteris parochialibus, quod super testamentis in suis parochiis factis, que iuxta defunctorum uoluntatem minus legitime completa sunt, nobis ueritatem uel officiali nostro scribant, ac eciam de nominibus testatorum et executorum, ac tenore testamentorum, prout poterunt, nos uel officialem nostrum fideliter certificent infra mensem, ut super hiis nos uel officialis noster apponamus salubre consilium prout decet.</p>
                </div>
                <div>
                    <head>Capitulum 98</head>
                    <p>De decimis acquirendis.</p>
                    <p>Precipimus uniuersis ac singulis presbyteris quod cum scierint uel audierint, quod aliqua ecclesia uel ecclesiastica persona emat uel emere uelit aliquas decimas in parochiis suis, quod illud significent nobis uel officiali nostro: quia nolumus quod sine assensu nostro tales persone in diocesi nostra decimas sic acquirant.</p>
                </div>
                <div>
                    <head>Capitulum 99</head>
                    <p>De indulgencia passionis.</p>
                    <p>Item, statuimus quod qualibet die qua legitur Passio Domini nostri IESU CHRISTI in ecclesia Meldensi in ramis Palmarum, et die Martis, Mercurii, et Ueneris sequentibus, et presbyter aut diaconus uenerit ad locum istum, Inclinato capite emisit spiritum, presbyter uel diaconus qui legerit prosternat se ad terram, et aliquantulum sit ibi in contemplacione.</p>
                    <p>Et quod omnes presbyteri solicite inducant parochianos suos ad simile faciendum.</p>
                    <p>Et omnes illi qui ita fecerint, tam presbyteris quam parochianis cuilibet decem dies de iniunctis sibi penitentiis misericorditer relaxamus.</p>
                </div>
                <div>
                    <head>Capitulum 100</head>
                    <p>De extraneis contrahentibus matrimonium in diocesi.</p>
                    <p>Item, precipimus ne aliquis sacerdos permittat contrahi sponsalia de persona extranea cum persona nostre diocesis, nisi cum hac condicione, uidelicet quod si persona extranea infra tres menses a tempore sponsalium initorum numerandos litteras sue liberacionis reportauerit, dicta sponsalia nullius sint momenti, dum tamen post dictam fidei dacionem inter eos non fuerit carnalis copula subsecuta, uel dicta sponsalia per uerba de presenti non fuerint facta.</p>
                </div>
                <div>
                    <head>Capitulum 101</head>
                    <p>De missacionibus.</p>
                    <p>Item, precipimus quod nullus audeat missare sponsalia secunda die desponsacionis sue, nisi super hoc a nobis uel officiali nostro receperit mandatum speciale.</p>
                    <p>Alioquin presbyter grauissime puniatur.</p>
                </div>
                <div>
                    <head>Capitulum 102</head>
                    <p>De oratoriis non habentibus capellanos beneficiatos.</p>
                    <p>Item, interdicimus omnes capellas nostre diocesis, que non habent capellanum beneficiarum.</p>
                    <p>Et in hiis scriptis suspendimus omnes illos qui in dictis capellis celebrauerint, nisi de assensu nostro.</p>
                </div>
                <div>
                    <head>Capitulum 103</head>
                    <p>De litteris usurariis.</p>
                    <p>Item, quia subscripcio et sigilli apposicio in multis iuris articulis consensum et approbacionem indicant, prohibemus ne aliqua persona ecclesiastica litteras uel instrumenta super contractibus usurariis uel de usura suspectis sigillare uel facere sigillari presumat.</p>
                    <p>Ex hoc enim quidam laici credentes uel confingentes contractus huiusmodi per ecclesiam approbari, peccant audacius, nec uerecundantur publice dare suam pecuniam ad usuram.</p>
                    <p>Ex qualitate autem negotii et per eiusdem creditoris consuetudinem contractus usurarios reputamus, uidelicet si creditor consueuerat fenerare: inhibentes ne quis in domibus, uel in locis, aut in terris ecclesiarum Lombardos, aut alios aduenas, qui uulgariter Caorcini dicuntur, usurarios manifeste receptare presumat, cum receptores huiusmodi approbare uideantur usuram quam utriusque testamenti pagina detestatur.</p>
                    <p>Qui contra fecerit, a superiore suo monicione competenti premissa per censuram ecclesiasticam compescatur.</p>
                </div>
                <div>
                    <head>Capitulum 104</head>
                    <p>De iurisdiccione archidiaconorum.</p>
                    <p>Districte inhibemus, ne archidiaconi uel eorum officiales in ecclesia Meldensi in presbyteris, clericis, aut cruce signatis, in criminibus et delictis exerceant iurisdiccionem: cum ipsi archidiaconi de gracia solum habeant iurisdiccionem, nec consueuerint hoc facere tempore predecessorum nostrorum; nec de inquirendis clericis in criminibus se intromittant.</p>
                    <p>Item, inhibemus sacerdotibus ne mandatum officialis archidiaconorum in causis matrimonialibus exequanter.</p>
                    <p>Item, districte inhibemus ne dicti archidiaconi uel eorum officiales corrigant presbyteros, uel capellanos beneficiatos, seu alios tenentes parochias ad firmam, siue commorantes cum curatis tamquam capellanos pro aliquo casu uel delicto: cum in hiis tempore predecessorum nostrorum non consueuerint talia facere, nec de iure habeant, immo nobis uel officiali nostro delicta eorum deferant punienda.</p>
                    <p>Item, districte inhibemus ne dicti archidiaconi uel eorum officiales de cetero suos clericos uel notarios in villa Meldensi seu diocesi transmittant pro aliquibus confessionibus et testamentis audiendis et recipiendis et sigillandis; cum ex hoc mala quamplurima possent euenire.</p>
                    <p>Neque de testamentis dicti archidiaconi uel eorum officiales se intromittant, uel cognoscant, cum hoc facere non consueuerint, nec de iure hoc habeant.</p>
                    <p>Item, districte inhibemus ne dicti archidiaconi uel eorum officiales de domibus Dei, uel de domibus leprosorum se intromittant, nec de ecclesiis, seu cimeteriis uiolatis, neque de melleis factis in eisdem, neque de iniuriis factis eisdem ecclesiis aut illatis.</p>
                    <p>Precipitur omnibus et singulis sacerdotibus ut huiusmodi precepta per tres dies dominicos proximo sequentes in parochiis suis diligenter exponant plebibus, monendo parochianos suos sub pena excommunicacionis, ne dictis archidiaconis, aut eorum officialibus obediant in aliquo premissorum.</p>
                    <p>Et si contrarium fecerint, procedemus contra ipsos, prout fuerit faciendum.</p>
                </div>
                <div>
                    <head>Capitulum 105</head>
                    <p>Quod oretur pro defunctis.</p>
                    <p>Item, statuimus in uirtute sancte obedientie, et precipimus ut quilibet sacerdos parochialis qualibet dominica postquam dixerit uesperas, inducat populum ad ordandum pro defunctis, et incipiat uesperas mortuorum alta uoce, et dicat uigilias et recommendaciones pro defunctis, et si non sero, tamen de mane.</p>
                </div>
                <div>
                    <head>Capitulum 106</head>
                    <p>De capellanis.</p>
                    <p>Item, inhibemus ne aliquis curatus habeat capellanum religiosum absque licencia nostra.</p>
                </div>
                <div>
                    <head>Capitulum 107</head>
                    <p>De grossis fructibus lucrandis.</p>
                    <p>Ad tollendum dubium seu materiam litigii, statuimus quod si aliquis curatus uel capellanus perpetuus expensas fecerit pro cultura et semine terrarum, uinearum, aut aliorum ad suam ecclesiam uel capellaniam pertinentium, et decedat ante terminum in quo de consuetudine Meldensis diocesis consueuerint curati uel capellani lucrari grossos fructus: ille qui dicto defuncto succedet, aut tenebitur reddere executoribus uel heredibus dicti defuncti expensas factas pro cultura predicta ad arbitrium fide dignorum, aut percipient medietatem dicti executores uel heredes in fructibus terrarum, uinearum aut aliorum prediorum pro expensis et labore supradictis.</p>
                </div>
                <div>
                    <head>Capitulum 108</head>
                    <p>Constitucio de clandestino matrimonio.</p>
                    <p>Peruersorum audacia et malorum frequencia exigunt, ut non simus sola monicione et prohibicione delictorum contenti, sed eciam penam delinquentibus imponamus.</p>
                    <p>Quapropter monemus statuendo, et statuimus monendo et prohibendo, quod de cetero non contrahantur clandestina matrimonia.</p>
                    <p>Quicumque uero clandestina matrimonia contraxerint, aut eis interfuerint, eo facto sentenciam excommunicacionis incurrant.</p>
                    <p>Et in hiis scriptis tales excommunicamus, et mandamus denunciari excommunicatos.</p>
                </div>
                <div>
                    <head>Capitulum 109</head>
                    <p>Contra usurarios.</p>
                    <p>Usurarum uoraginem, que animas deuorat et facultates exhaurit compescere cupientes, in hiis scriptis excommunicamus omnes illos qui de cetero usuras exercuerint manifeste.</p>
                </div>
                <div>
                    <head>Capitulum 110</head>
                    <p>Contra falsarios.</p>
                    <p>Quamplurimos salutis sue immemores uitium ambicionis excoecat.</p>
                    <p>In hiis scriptis excommunicamus et excommunicatos denunciamus omnes illos, qui de cetero utentur scienter falso instrumento, uel corrumpent testes, uel scienter falsis testibus utentur; et omnes illos qui falsauerint litteras nostras uel sigillum nostrum uel curie nostre; et omnes tabelliones et notarios qui instrumenta uel litteras conficient, per que uel per quas generetur preiudicium nostre curie spirituali in hiis que sibi competunt de consuetudine uel de iure.</p>
                </div>
                <div>
                    <head>Capitulum 111</head>
                    <p>Contra sortilegos, concubinarios, et periuros.</p>
                    <p>Animarum periculis et scandalis, malignantium subterfugiis obuiare et occurrere cupientes, in hiis scriptis excommunicamus et excommunicatos denunciamus, ex nunc et deinceps sortilegos, concubinarios manifestos, periuros in iudicio; quoniam eorum periurio pars leditur uel curia, retinentes instrumenta debitorum de quibus ad plenum est eis satisfactum, nisi retineant de uoluntate debitorum.</p>
                </div>
                <div>
                    <head>Capitulum 112</head>
                    <p>Contra impedientes iurisdiccionem et bona.</p>
                    <p>Suscepti regiminis cura sollicitat in damnositatibus nostre ecclesie subuenire, et iura et libertates eiusdem industria et remediis quibus possumus defendere.</p>
                    <p>Et idcirco in hiis scriptis excommunicamus et excommunicatos denunciamus omnes illos qui de cetero impedient iurisdiccionem nostram ecclesiasticam, clam manifeste, directe uel indirecte.</p>
                    <p>Item, usurpantes res, bona, possessiones, et iura nostri episcopatus Meldensis, nec non recelantes feoda et retrofeoda nostri episcopatus predicti.</p>
                </div>
                <div>
                    <head>Capitulum 113</head>
                    <p>De preceptis synodalibus.</p>
                    <p>Precipimus singulis presbyteris, ut habeant ista precepta synodalia, et singulis annis deferant ad synodum, parati legere et exponere.</p>
                    <p>Alioquin pro absentibus reputabuntur, et de absencia punientur.</p>
                </div>
                <div>
                    <head>Capitulum 114</head>
                    <p>Benediccio synodi.</p>
                    <p>Omnipotens Dei Filius, qui est principium et finis, nobis complementum tribuat caritatis.</p>
                    <p>Amen.</p>
                    <p>Et qui nos ad explecionem huius fecit peruenire synodi absolutus nos efficiat a contagione delicti.</p>
                    <p>Amen.</p>
                    <p>Ut omni reatu liberiores effecti absoluti eciam per donum Sancti Spiritus felici reditu uestrarum sedium cubilia repetatis illesi.</p>
                    <p>Amen.</p>
                    <p>Quod ipse prestare dignetur cui regnum, etc.</p>
                    <p>Et benediccio Dei omnipotentis Patris, et Filii, et Spiritus-sancti descendat super uos et maneat semper.</p>
                </div>
                <div>
                    <head>Capitulum 115</head>
                    <p>Festa obseruanda.</p>
                    <p>Festa que obseruari precipimus ab omnibus operibus tam de carucis, quam aliis operibus in diocesi Meldensi sunt hec.</p>
                    <p>Et primo.</p>
                    <p>Festum Natiuitatis Domini cum duobus diebus sequentibus.</p>
                    <p>Festum Circumcisionis Domini.</p>
                    <p>Festum Epiphanie Domini.</p>
                    <p>Festum Fabiani et Sebastiani.</p>
                    <p>Festum Purificacionis Beate Marie, et omnia alia festa Beate Marie Uirginis.</p>
                    <p>Festum sancti Pasque et lune sequentis.</p>
                    <p>Festum Annunciacionis Dominice.</p>
                    <p>Festum sancti Marci usque post seruitium et processionem ecclesie.</p>
                    <p>Festum apostolorum Philippi et Iacobi.</p>
                    <p>Et omnia fest apostolorum qui uigiliam et ieiunium habent.</p>
                    <p>Festum Ascensionis Domini.</p>
                    <p>Festum Pentecostes et lune sequentis.</p>
                    <p>Festum sancti Sacramenti.</p>
                    <p>Festum Natiuitatis sancti Iohannis-Baptiste.</p>
                    <p>Festum apostolorum Petri et Pauli.</p>
                    <p>Festum beate Marie Magdalenes.</p>
                    <p>Festum sanctorum Iacobi et Christophori.</p>
                    <p>Festum Inuencionis sancti Stephani.</p>
                    <p>Festum sancti Laurentii.</p>
                    <p>Festum Assumcionis Beate Marie.</p>
                    <p>Festum Natiuitatis eiusdem.</p>
                    <p>Festum sancti Mathei apostoli.</p>
                    <p>Festum sancti Dionisii.</p>
                    <p>Festum sancti Sanctini confessoris.</p>
                    <p>Festum sanctorum apostolorum Simonis et Iude.</p>
                    <p>Festum Omnium sanctorum.</p>
                    <p>Commemoracio fidelium.</p>
                    <p>Festum sancti Martini hiemale.</p>
                    <p>Festum sancti Andree apostoli.</p>
                    <p>Festum Nicolai sancti hiemale.</p>
                    <p>Festum Concepcionis Beate Marie.</p>
                    <p>Festum sancti qui est patronus in parochia.</p>
                    <p>Et dies dominica semper.</p>
                </div>
                <div>
                    <head>Capitulum 116</head>
                    <p>Sequuntur festa obseruanda, ab opere manuali, dumtaxat in quibus equi non possunt laborare, nisi ducendo carucas.</p>
                    <p>Et primo.</p>
                    <p>Festum SS. Innocentium.</p>
                    <p>Festum sancti Uincentii martyris.</p>
                    <p>Festum Conuersionis sancti Pauli.</p>
                    <p>Festum sancti Mathie apostoli.</p>
                    <p>Festum Inuencionis sancte crucis.</p>
                    <p>Festum sancti Barnabe apostoli.</p>
                    <p>Festum sancte Anne.</p>
                    <p>Festum sancti Bartholomei apostoli.</p>
                    <p>Festum Decollacionis sanctis Iohannis-Baptiste.</p>
                    <p>Festum sancti Fiacrii.</p>
                    <p>Festum sancti Michelis archangeli.</p>
                    <p>Festum sancti Luce euangeliste.</p>
                    <p>Festum sancti Eligii hiemale.</p>
                    <p>Festum sancti Thome apostoli.</p>
                    <p>Feria tercia et quarta post Pascha et post Pentecosten.</p>
                </div>
                <div>
                    <head>Capitulum 117</head>
                    <p>Casus reseruati et remittendi ad episcopum.</p>
                    <p>Homicidium uoluntarium, homicidium non uoluntarium manifestum, incestus maior, scilicet pater cum filia, soror cum fratre, manus inieccio uiolenta in clericos et religiosas personas, exceptis impuberibus et mulieribus, periurium et fides mentita, periurium circa matrimonium, sortilegia que fiunt ex corpore Christi, raptus uirginum, de illis qui pertinaciter sustinent errorem cum infidelibus, de illis qui celebrant missas in locis interdictis, conspirantes contra prelatos et libertatem ecclesiarum, falsarii sigillorum episcopi, uel litterarum papalium, clandestina matrimonia, incendiarii locorum sacrorum, sacrilegium quando sacrum de sacro uel sacrum de non sacro, uel non sacrum de sacro.</p>
                    <p>Hii sunt casus iuris, non omnes, sed aliqui speciales, in quibus lata est sentencia excommunicacionis a iure contra illos qui incidunt in casibus infra scriptis: quos casus tamquam utiles, quotidianos, et necessarios reuerendus pater dominus I. Meldensis episcopus iniunxit in sua synodo curatos sue diocesis habere et scire una cum aliis casibus qui in constitucionibus synodalibus continentur.</p>
                    <p>Primo, lata est sentencia excommunicacionis a iure contra uniuersos et singulos qui de sacramento corporis et sanguinis Domini nostri IESU-CHRISTI, de sacramento baptismi, de sacramento confessionis, de sacramento matrimonii, et aliis sacramentis ecclesiasticas aliter senciant aut doceant quam sacro-sancta Romana predicat ecclesia.</p>
                    <p>Item, excommunicati sunt a iure Romane Ecclesie illi quos Romana ecclesia, uel singuli archiepiscopi, uel episcopi per dioceses suas hereticos iudicauerunt.</p>
                    <p>Item, hereticis credentes, receptatores, et fautores eorum.</p>
                    <p>Item, qui hereticos credentes, receptatores, et fautores eorum tradunt ecclesiastice sepulture.</p>
                    <p>Item, si quis dicat Romanam Ecclesiam non esse caput omnium ecclesiarum, et ei tamquam capiti noluerit obedire.</p>
                    <p>Item, illi qui hostiliter insequuntur dominos cardinales, eciam si non sit alia inieccio.</p>
                    <p>Item, si quis clericum uel aliam personam religiosam, eciamsi non sit extra annum probacionis, seu si non sit professa tacite uel expresse, percusserit uel manum iniecerit uiolentam uel temerariam.</p>
                    <p>Item, ille qui potest licite defendere clericum a uiolencia et uiolenta manuum inieccione et non defendit.</p>
                    <p>Item, ille qui non iniecit manum in clericum uel personam religiosam, sed ipsum inuitum retinet, ponendo forte custodes, uel infra domum aliquam includendo.</p>
                    <p>Item, ille qui ratam habet inieccionem nomine suo factam in clericum uel in personam religiosam.</p>
                    <p>Item, temporales qui angarias et exacciones indebitas extorquent ab ecclesiis et fautores eorum.</p>
                    <p>Item, heredes ipsorum, nisi mentem, errorem, et excessum predecessorum suorum correxerint uel purgauerint cum effectu.</p>
                    <p>Item, illi qui in ea occasione qua sunt excommunicati, suspensi, uel interdicti, alicui licenciam dederint occidendi uel capiendi illos qui dictas protulerunt sentencias, seu alias in personis uel bonis eorum, uel eciam illorum occasione quorum prolate sunt sententie, uel eciam aliorum dictas sentencias obseruantium animaduerterint, seu alias grauarint, nisi dictam sentenciam reuocauerint.</p>
                    <p>Item, illi qui fuerint predicta sentencia, uel qui illicita predicta in casu predicto prohibiti, ausi fuerint facere proprio motu.</p>
                    <p>Item, illi qui iurisdiccionem ecclesiasticam uel ecclesie competentem de consuetudine uel de iure per se uel per alium impediunt et perturbant.</p>
                    <p>Item, illi qui suis subditis interdicunt, uel indicunt, ne clericis uel personis ecclesiasticis quicquam uendant uel emant aliquid ab eis, neue bladum molant, coquant panem, aut alia obsequia exhibeant clericis aut personis ecclesiasticis supradictis.</p>
                    <p>Item, illi qui seruare fecerint statuta, edicta, consuetudines introductas contra Ecclesie libertatem, et qui de cetero alia statuta fecerint, ac statuarii, scriptores, consules, et rectores, et consiliarii locorum, ubi de cetero statute consuetudines edite fuerint uel seruate, nec non illi qui secundum ea presumserint iudicare, uel in publicam formam scribere iudicata.</p>
                    <p>Item, incendiarii et uiolatores ecclesiarum.</p>
                    <p>Item, illi qui per se uel per alium falsant litteras domini pape cum fautoribus suis, et qui libenter et scienter utuntur litteris apostolicis, eciam ab alio falsatis.</p>
                    <p>Item, archidiaconi, decani, plebani, prepositi, cantores, et alii clerici personatus habentes, nec non presbyteri leges aut phisicam audientes.</p>
                    <p>Item, religiosi quicumque professi tacite uel expresse qui temere habitum sue religionis dimittunt, et exeunt monasteria sub pretextu studii, licencia a suo prelato cum sui conuentus consilio non obtenta.</p>
                    <p>Item, doctores siue magistri qui religiosos suo habitu dimisso leges uel phisicam audientes scienter in scholis suis presumserint retinere.</p>
                    <p>Item, usurarii manifesti.</p>
                    <p>Item, illi qui vi uel metu extorquent absolucionem ab excommunicacionis sentencia, uel qui procurant per vim uel metu ipsam excommunicacionis sentenciam reuocari. Item, illi qui per se uel alium ab ecclesiis ecclesiasticisque personis et rebus suis pedagia exigunt uel extorquent.</p>
                    <p>Item, illi qui mittendi sunt ad sedem apostolicam pro absolucione habenda propter impedimentum infirmitatis, uel alias ab episcopo fuerint absoluti, si impedimento cessante, quam cito commode poterunt apostolico conspectui minime se presentent, in pristinam sentenciam reincidunt ipso pleno iure.</p>
                    <p>Idem est de illis qui passis iniuriam satisfaccionem competentem contemserint adimplere.</p>
                    <p>Item, illi qui in cimeterio in interdicti tempore uel excommunicacionis publice, uel nominatum interdictos, uel usurarios manifestos presumserint sepelire.</p>
                    <p>Item, religiosi qui noualium uel alias decimas ecclesiis debitas, que ad alios ex alia causa spectant, sibi appropriant.</p>
                    <p>Item, religiosi de animalibus familiarum et pastorum suorum suis gregibus instantium, et qui de animalibus in fraudem ecclesiarum in pluribus locis emunt, emtaque tradunt uenditoribus uel aliis ab ipsis tenenda; seu qui de terris quas tradunt aliis excolendas, decimam solui ecclesiis non permiserint, nisi desisterint, et ablata et usurpata non restituerint infra mensem a tempore a quo requisiti fuerint competenter.</p>
                    <p>Item, impedientes ordinarios locorum uisitantes semel in anno loca seu monasteria monialium exemta summo pontifici immediate subiecta.</p>
                    <p>Item, religiosi quicumque qui clericis aut laicis sine licencia speciali presbyteri parochialis habita ministrauerint sacramentum unccionis extreme, seu sacramentum Eucharistie, seu matrimonia presumserint solemnisare.</p>
                    <p>Item, si excommunicatos a canone uel a iure absoluerint, uel excommunicatos a sentencia synodali, uel prouinciali, uel a pena et culpa aliquem absoluerint.</p>
                    <p>Item, religiosi quicumque tam exemti, quam non exemti, cuiuscumque condicionis, seu religionis existant, absoluentes generalia interdicta lata a prelatis et ordinariis locorum.</p>
                    <p>Item, illi qui in locis interdicto suppositis cogunt aliquem diuina officia celebrare.</p>
                    <p>Item, illi qui excommunicatos et interdicti sentencia ligatos conuocant ad audiendum diuina.</p>
                    <p>Item, illi qui prohibent excommunicatos et interdictos exire de ecclesiis dum aguntur missarum solemnia, si dicti excommunicati uel interdicti moniti fuerint ut exeant.</p>
                    <p>Item, excommunicati publice et interdicti, qui moniti fuerint a celebrantibus ut exeant, et remanere presumserint excommunicacionis sentencia innodantur, a qua non nisi per sedem apostolicam dumtaxat possunt absolui.</p>
                </div>
                <div>
                    <head>Footnotes</head>
                    <p>[1] unidentified symbol here</p>
                    <p>[3] printed as &quot;abque&quot;</p>
                </div>
            </div>
        </body>
    </text>
</root>
