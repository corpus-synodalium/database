<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Mende</title>
                <recordID>2111</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1292</origDate>
                <dateNotes/>
                <origPlace>Mende</origPlace>
                <diocese>Mende</diocese>
                <province>Bourges</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Liber Synodalis</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 2111</p>
                <p>Year: 1292</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: first redaction in 1292-1293, with additions and corrections in 1294-1295 (see Avril, Bourges, 210)</p>
                <p>Place: Mende</p>
                <p>Diocese: Mende</p>
                <p>Province: Bourges</p>
                <p>CountryModern: France</p>
                <p>Latitude: 44.51944</p>
                <p>Longitude: 3.50139</p>
                <p>PlaceNotes: None</p>
                <p>Classification: Liber Synodalis</p>
                <p>IssuingAuthority: William Durand</p>
                <p>IssuingAuthorityAlt: Guglielmus Durantis</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Constititutiones (second part of the text)</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Avril, Bourges, 312-350</p>
                <p>EditionOther: Instructions et constitutions de Guillaume Durand le Spéculateur publiées d’après le manuscrit de Cessenon. Eds. Jos. Berthelé and M. Valmary. Montpellier: Delord-Boehm et Martial, 1900. [=Mémoires de l’Académie des sciences et lettres de Montpellier, ser. 2, 3 (1905): 1-148.])</p>
                <p>SourceNotes: None</p>
                <p>TranscriptionNotes: None</p>
                <p>BaseText: Hard Copy Scan</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IIa pars.</p>
                    <p>Incipiunt constituciones.</p>
                    <p>Promissis in anterioribus Instruccionum preludiis, oportet ut Constitucionum essencialia in subsequentibus subponamus.</p>
                    <p>Et, quoniam secundum beatum Gregorium, quod precipitur imperatur et quod imperatur necesse est fieri, et si non fiat, penam habet districte precipiendo mandamus infrascriptas Constituciones ab omnibus et singulis nostre ciuitatis et diocesis inuiolabiliter obseruari.</p>
                    <p>Sed et inter ipsas Instrucciones pleraque posita sunt que summopere conuenit obseruari.</p>
                    <p>In hac igitur huius libelli secunda parte: primo, de statu, uita et conuersacione personarum ecclesiasticarum, rebus et priuilegiis earum; secundo, de ecclesiis et earum priuilegiis, rebus et ornamentis; tercio, de officio et potestate rectorum et capellanorum et de regimine ecclesiarum et animarum; quarto, de diuinis officiis et aliis ad ea pertinentibus; quinto, de penitencia, matrimonio, ordine, chrismate et aliis sacris rebus; sexto, de excommunicacione et interdicto; septimo uero, de diuersis constitucionibus agitur.</p>
                </div>
                <div>
                    <head>Capitulum A0</head>
                    <p>De statu, uita et conuersacione personarum ecclesiasticarum, rebus et priuilegiis earum.</p>
                </div>
                <div>
                    <head>Capitulum A1</head>
                    <p>Statuimus et ordinamus ut omni anno synodus paschalis celebretur in ecclesia Mimatensi, uel ubi episcopus ordinauerit, feria quarta et quinta hebdomade illius qua cantatur Ego sum pastor bonus.</p>
                    <p>Hiemalis uero synodus celebretur eisdem diebus semper in ea hebdomada in qua festum beati Luce euangeliste occurrerit.</p>
                </div>
                <div>
                    <head>Capitulum A2</head>
                    <p>Omnes ergo et singuli, tam seculares quam religiosi, qui de iure uel de consuetudine ad synodum Mimatensem uenire tenentur, die mercurii tempestiue sanctam synodum intrent ieiuni, in habitu congruenti et honeste se habeant in ueniendo, stando et redeundo, in domibus quoque et extra, ut eorum honesta conuersacio merito sit aliis in exemplum.</p>
                    <p>Qui uero ad synodum paschalem non uenerint, uel uenientes ante synodum expletam illicenciatim recesserint, ingressum ecclesie, presentis statuti auctoritate, sibi nouerint interdictum, et si infra octo dies post ipsam synodum immediate sequentes, coram nobis uel officiali nostro non comparuerint, iustam causam absentie, si poterunt ostensuri eos ipso facto ab officio et beneficio decernimus esse suspensos.</p>
                    <p>Sed, et si post alios octo dies post illos continue subsequentes, uenire contempserint, eos excommunicacionis sententie decernimus subiacere.</p>
                    <p>Ad hiemalem quoque synodum ueniant qui tenentur, alioquin quinque solidos soluant, quos nisi infra octo dies post synodum ipsam immediate sequentes cellerario nostro Mimatensi persoluerint, ipso facto se nouerint esse suspensos.</p>
                </div>
                <div>
                    <head>Capitulum A3</head>
                    <p>Omnibus sacerdotibus precipimus quod in diebus sabbatis et in tempore Aduentum Domini omnino a carnibus abstineant, nisi die tali festum Natiuitatis Domini fuerit, uel nisi infirmitatis uel debilitatis necessitas, de consilio confessoris, aliud suaserit faciendum.</p>
                    <p>Sub excommunicacionis pena precipimus ne aliqui clerici uel laid comedere carnes, oua uel caseum presumant diebus lune et martis quartam feriam Cinerum proxime precedentibus.</p>
                </div>
                <div>
                    <head>Capitulum A4</head>
                    <p>Ad hec nullus sacerdos logerium recipiat uel pactum faciat de mercede habenda pro aliquibus profanis siue secularibus operibus exercendis.</p>
                    <p>Sed nec aliqua opera inhonesta exerceat utpote de emissariis seu quibuslibet aliis que sacerdotalem dedeceant honestatem.</p>
                </div>
                <div>
                    <head>Capitulum A5</head>
                    <p>In locis in quibus, post sonitum campane uel bucine, de nocte, laici sine lumine ire prohibentur, clericos, huius constitucionis auctoritate, eamdem prohibicionem uolumus obseruare.</p>
                    <p>Alioquin pene propter hoc laicis imposite eos decernimus subiacere, quam per archipresbyteros uel per capellanos locorum ipsorum nostro nomine ab ipsis clericis exigi et leuari uolumus et mandamus.</p>
                    <p>Quam si forte legitime requisiti soluere renuerint, eamdem penam duplicatam per eos soluere per censuram ecclesiasticam compellantur.</p>
                    <p>Idemque de banno fructuum precipimus obseruari, ut per hec laicorum uitetur scandalum et clerici ab illicitis arceantur.</p>
                </div>
                <div>
                    <head>Capitulum A6</head>
                    <p>Interdicimus sacerdotibus et clericis in sacris ordinibus constitutis uel beneficia ecclesiastica habentibus, tabernas aut reuendarias tenere aut quaslibet negociaciones inhonestas exercere, nec passim vilius emant ut carius uendant, ita quod ex hoc notari uel censeri merito ualeant assidui seu publici mercatores.</p>
                </div>
                <div>
                    <head>Capitulum A7</head>
                    <p>Districte precipimus quod nullus sacerdos uel clericus, curatus uel non curatus, anniuersariis que pro mortuis celebrantur uel eciam mortuorum exequiis extra propriam parochiam se immiscere presumat, nisi ad hoc fuerit specialiter requisitus.</p>
                    <p>Quodque aliquis parochialis sacerdos, uel eciam alius non curatus, super hoc faciendo requisitus, plures non aduocet capellanos quam rogatus fuerit ab eo qui anniuersarium fieri uel exequarium ordinator extiterit postulabit.</p>
                    <p>Sacerdos autem uel clericus qui se anniuersariis seu eciam exequiis extra suam parochiam recipiendo pecuniam immiscuerit, non uocatus, ipso facto se nouerit ab officio suo suspensum.</p>
                    <p>Et idem dicimus de sacerdote parochiali qui plures uocabit quam fuerit requisitus.</p>
                    <p>Ad hec sacerdos uocatus ad anniuersarium aliunde ueniens, uel eciam capellanus curatus illius parochie in qua anniuersarium fiet, uel rector non nisi unum solum clericum pro sua societate ducat secum.</p>
                    <p>Presbyter uero de ipsa parochia in qua anniuersarium fieret uocatus nullum clericum secum ducat.</p>
                </div>
                <div>
                    <head>Capitulum A8</head>
                    <p>Districtius quoque inhibemus ne clerici seu sacerdotes ad anniuersaria conuenientes in sabbato comedere carnes presumant; uinum quoque sibi temperent et se uino; honeste eciam se habeant et mature et pacifice ac sine murmure et cum graciarum accione recipiant et comedant quod eis fuerit appositum, nec sibi parari faciant cibaria delicata, sed solum pro corporis refeccione necessaria, ne longi temporis uictum breuis hora consumat et ne que sua sed que Christi sunt querere uideantur.</p>
                    <p>A crapula et ebrietate, a plausibus, risibus et cachinnis inconditis, ab inanibus fabulis, iocis et solaciis, a detraccionibus et uerbis ociosis atque superfluis, a rixis et contencionibus omnino abstineant.</p>
                    <p>Paulus quidem Corinthios reprehendit quia inconuenienter conueniebant Cenam Domini manducare.</p>
                    <p>Ante prandium benediccionem premittant et similiter post refeccionem hymnum dicant, exemplo Domini qui in Cena prius benedixit et postea fregit.</p>
                    <p>Sed et a principio prandii usque in finem leccio ibi legatur, ubi propter hoc conuentus decem sacerdotum uel plurium fuerit congregatus, precipue ubi annualia fient in ecclesiarum domibus seu in claustris, ut sic ab illicitis, superfluis et uanis confabulacionibus compescantur.</p>
                </div>
                <div>
                    <head>Capitulum A9</head>
                    <p>In fine autem prandii sollemnis predicacio non fiat quia, tunc rubentibus buccis et farcis uentribus, non est hora congrua predicandi, sed dicant pro defuncto psalmum De profundis, cum collecta conuenienti.</p>
                    <p>Si autem aliquis uiuens sacerdotes uel pauperes refecerit, tunc dicatur uersus: Saluum fac seruum tuum, Domine.</p>
                    <p>V: Dispersit, dedit pauperibus.</p>
                    <p>V: Esto ei, Domine, turris fortitudinis.</p>
                    <p>V: Nichil proficiat inimicus in eo.</p>
                    <p>V: Domine, exaudi oracionem meam.</p>
                    <p>V: Dominus uobiscum.</p>
                    <p>Oremus: Da, Domine, famulo tuo N. sperata suffragia obtinere ut qui hodie tuos famulos uel pauperes temporaliter refecit, sanctorum omnium simul et beati Laurentii martiris tui mereatur obtinere consorcia cuius nunc est exempla secutus.</p>
                    <p>Per Dominum.</p>
                </div>
                <div>
                    <head>Capitulum A10</head>
                    <p>Caueant eciam ne uocati ad anniuersaria uenire contemnant.</p>
                    <p>Uenientes autem partes suas piscium uel carnium uel huius alibi non portent, sed nec agapas id est conuiuia pauperum uel sua in ecclesiis faciant.</p>
                    <p>Hec etenim sunt a sacris canonibus et bonis moribus aliena; pro anima uero illius cuius obtentu reficiuntur, hostias et preces Deo deuote offerant et postea manducent, nam, secundum Apostolum, non est maximum si hii qui spiritualia seminant carnalia metant; iuxta illud psalmi: Sumite psalmum, id est spiritualia, et Date timpanum, id est temporalia.</p>
                </div>
                <div>
                    <head>Capitulum A11</head>
                    <p>Annualia siue anniuersaria in hebdomada sancta, in septimana paschali uel Pentecosten, in uigiliis festiuitatum Beate Marie, diebus dominicis, in festiuitatibus apostolorum et in aliis sollemnitatibus siue festis, fieri prohibemus.</p>
                    <p>Alioquin sacerdotes qui talibus diebus ad premissa conuenerint grauite punientur.</p>
                    <p>Postremo in uirtute sancte obedientie, precipimus ne quisquam, uerbo aut facto, aliquos inducere uel retrahere presumat ne anniuersaria fieri solita in ecclesiis, in quarum cimeteriis corpora defunctorum pro quibus fiunt sepulta sint, ibi faciant.</p>
                </div>
                <div>
                    <head>Capitulum A12</head>
                    <p>Clericus aliquis cum taxillis publice uel occulte ludere non presumat.</p>
                    <p>Clerici uero in sacris ordinibus constituti uel beneficium ecclesiasticum habentes, qui in platea uel in loco publico publice cum taxillis ludere presumpserit, ipso facto ab execucione sui ordinis sint suspensis.</p>
                    <p>Ludere in premissis casibus, intelligimus illum qui transuersat uel qui ludi est particeps uel lucrum exinde consequitur siue damnum.</p>
                    <p>Premissam tamen penam extendi nolumus ad ludentes socialiter et solacii causa et in domibus honestis et cum personis honestis, non ambicionis uel auaritie causa.</p>
                </div>
                <div>
                    <head>Capitulum A13</head>
                    <p>Inhibemus omnibus clericis et laicis nostre ciuitatis et diocesis ne aliquis in domo sua uel in aliena concubinam tenere presumat.</p>
                    <p>Clericus uero qui contra fecerit ipso facto ab ordine suo nouerit se suspensum.</p>
                    <p>Laici uero si tercio moniti non destiterint, excommunicacionis sentencia innodentur.</p>
                </div>
                <div>
                    <head>Capitulum A14</head>
                    <p>Quicumque clericus in adulterio uel furto, presertim in sacrilegio, fuerit deprehensus, ipso facto nouerit se suspensum.</p>
                    <p>Et nunquam in ecclesia, quam per sacrilegium uiolauerit, beneficium absque dispensacione obtineat, aliter nichilominus iuxta delicti qualitatem legitime puniendus.</p>
                </div>
                <div>
                    <head>Capitulum A15</head>
                    <p>Nullus clericus securitatem aliquam uel fideiussionem prestet seu faciat coram quacumque persona uel curia seculari de stando uel parendo iuri coram ea, nisi forte racione feudorum uel possessionum que ab ea teneret.</p>
                </div>
                <div>
                    <head>Capitulum A16</head>
                    <p>Precipimus quod nullus clericus habens beneficium ecclesiasticum uel eciam in sacris ordinibus constitutus, iurare presumat, sine nostra uel officialis nostri licencia speciali, pro alieno debito, facto uel causa.</p>
                    <p>Sed nec coram quocumque domino, officiali, iudice uel baiulo temporali, iurare uel respondere presumat.</p>
                    <p>Super publicacionibus tamen testamentorum et super propriis uel ecclesiarum suarum causis iurare possint.</p>
                    <p>Laicus autem uel eciam clericus qui scienter deierauerit et post competentem monicionem curie nostre infra decem dies non satisfecerit seu non adimpleuerit quod iurauit, ipso facto sit excommunicatus.</p>
                    <p>A qua sentencia non absoluatur nisi per nos uel alium cui hoc duxerimus comittendum.</p>
                    <p>Et si postmodum per quadraginta dies uel amplius excommunicacionem huiusmodi sustinuerit, pro qualibet quadragena a nobis uel officiali nostro, secundum statutum bone memorie domini Stephani, predecessoris nostri, in sexaginta solidis Turonensium puniatur.</p>
                    <p>Si uero clerici fuerint in sacris ordinibus constituti uel beneficiati et huiusmodi sentenciam, post premissos quadraginta dies, trium mensium spacio animo sustinuerint indurato, beneficiati suis beneficiis, ipso lapsu temporis, nouerint se priuatos.</p>
                    <p>Clericos uero in sacris ordinibus constitutos qui beneficia ecclesiastica non habuerint, perpetuo reddimus inhabiles, absque nostra aut apostolice sedis speciali dispensacione, ad ecclesiastica beneficia obtinenda.</p>
                    <p>Laici uero sint infames nec ad testimonium uel ad alios actus legitimos uel publica officia admittantur.</p>
                    <p>Nullus tamen sacerdos aliquem parochianum suum periurum uel infamen denunciare presumat, sine nostra uel officialis nostri licencia speciali.</p>
                </div>
                <div>
                    <head>Capitulum A17</head>
                    <p>In uirtute obedientie precipimus ne aliquis monachus solus, absque uno saltem monacho socio, in uillis seu ecclesiis commoretur.</p>
                    <p>Et ne religiosi aliqui, quantumcumque priuilegiati, confratres uel benefactores suos in cimiteriis suis sepeliant tempore generalis uel specialis interdicti, nisi illi habitum illius religionis assumpserint et ad religionem ipsam, dimissis propriis bonis et familiis, transierint.</p>
                    <p>Sed nec confratres suos uel alios quoslibet excommunicatos uel interdictos aut eciam quoscumque alios quibus iura prohibent, ecclesiasticam sepulturam in cimeteriis suis uel ecclesiis sepelire presumant.</p>
                    <p>Cimeteria uero in quibus contra huiusmodi constitucionem aliqua defunctorum corpora fuerint tumulata reconcilianda erunt.</p>
                    <p>Idemque fiat si corpus heretici, schismatici uel pagani uel iudei in cimeterio sepultum sit, ossibus illorum, si discerni ab ossibus fidelium poterunt, inde prius eiectis.</p>
                </div>
                <div>
                    <head>Capitulum A18</head>
                    <p>Quia publice utilitatis interest ne crimina remaneant impunita, sub excommunicacionis pena precipimus ut si quis clericus homicidium, sacrilegium, incendium, raptum, rapinam, furtum uel adulterium et huiusmodi in nostra diocesi manifeste deprehensus fuerit commisisse, uel aliquem atrociter, nisi se defendendo et vim repellendo fecerit, uulnerasse uel mutilasse, capiatur per gentes nostras uel per archipresbyterum uel, illis absentibus, per rectorem uel capellanum illius ecclesie in cuius parochia talia commissa fuerint, et captus ad officialem nostrum per clericos adducatur, adiunctis sibi aliquibus laicis, si opus fuerit ad repellendam uiolenciam, si forte inferri per aliquos timeatur.</p>
                </div>
                <div>
                    <head>Capitulum A19</head>
                    <p>Interdicimus ne clerici clericaliter uiuentes, racione sui patrimonii uel personarum, nec eciam persone ecclesiastice uel religiose aliquatenus per laicos tallientur aut eis exacciones seu onera aliqua extraordinaria imponantur.</p>
                    <p>Quod, si factum fuerit, talliantes et imponentes et consilium, opem et auctoritatem in hoc prestantes per censuram ecclesiasticam desistere compellantur.</p>
                    <p>Sed nec premisse persone de suis rebus propriis soluere teneantur pedagium siue leudam.</p>
                </div>
                <div>
                    <head>Capitulum A20</head>
                    <p>Sane Honorius papa tertius excommunicacionis sentenciam protulit contra omnes statutores et scriptores statutorum contra Ecclesie libertatem editorum, nec non et contra potestates, consules, rectores et consiliarios locorum ubi huiusmodi statuta fuerint obseruata, nec non et contra illos qui secundum ea presumpserint iudicare, uel in publicam formam redicere iudicata.</p>
                    <p>Hanc autem excommunicacionis sentenciam illos incurrere decernimus qui contra priuilegia et libertates clericorum et ecclesiarum statuere, ordinare, precipere aut interdicere expresse uel indirecte, per se uel per alios, presumunt; ne quis in ecclesiarum uel clericorum clibanis panem coquat, uel in molendinis eorum molat; ne quis eis ignem det, uel aquam ferat; ne quis possessiones eorum colat aut defendat, sed impune destruat; aut ne quis aliquid commercium cum eis habeat, uel quomodolibet participet aut loquatur; aut eis de decimis, primiciis, oblacionibus uel aliis iuribus spiritualibus non respondeat; aut quod nullus minus V uel X solidis, uel panem, farinam, uinum, pannos, lumen uel huiusmodi seu minus quem ualorem V uel X solidorum in hiis offerat aut hiis similia agunt et qui talia per gentes seu officiales suos facta requisiti non reuocant cum effectu.</p>
                    <p>A qua excommunicacionis sentencia nullatenus absoluentur, donec de damnis et iniuriis propter hoc illatis satisfecerint competenter.</p>
                </div>
                <div>
                    <head>Capitulum A21</head>
                    <p>Districte igitur precipimus ne aliquis coniuraciones, colligaciones, confratrias seu alias quascumque obligaciones fide uel iuramento seu qualibet alia firmitate interpositis, facere presumat contra ecclesias uel ecclesiasticas personas seu contra ecclesiasticam libertatem, si premissas penas uoluerit euitare.</p>
                </div>
                <div>
                    <head>Capitulum A22</head>
                    <p>Omnes sacerdotes nobis confiteantur, aut a nobis specialiter postulent et obtineant confessores.</p>
                </div>
                <div>
                    <head>Capitulum B0</head>
                    <p>De ecclesiis et earum priuilegiis, rebus et ornamentis.</p>
                </div>
                <div>
                    <head>Capitulum B1</head>
                    <p>Missarum celebracionem non alibi quam in sacratis Domino locis, absque magna necessitate, fieri debere liquet omnibus quibus sunt Noui et Ueteris Testamenti nota precepta.</p>
                    <p>Ideoque precipimus ut omnes ecclesias regentes et ecclesias et altaria non consecrata consecrari procurent.</p>
                    <p>Prohibemus ne deinceps quisquam ecclesias, capellas, oratoria, hospitalia uel alia pia loca et religiosa in diocesi nostra edificet, uel altare aliquod in locis illis erigat, sine nostra licencia speciali.</p>
                </div>
                <div>
                    <head>Capitulum B2</head>
                    <p>Altaria quoque per somnia et inanes quasi reuelaciones hominum construi prohibemus.</p>
                    <p>Nos enim loca talia, preter nostram aut successorum nostrorum licenciam constructa, interdicto ecclesiastico decernimus subiacere.</p>
                    <p>Sed et altaria portatilia ita lata et spaciosa fiant quod calix et hostia possint tute super illis conuenienti distancia collocari.</p>
                </div>
                <div>
                    <head>Capitulum B3</head>
                    <p>Res profanas uel seculares, utpote uestes, saccos cum annona, dolia cum uino uel sine uino et alia huiusmodi poni in ecclesiis prohibemus et posita precipimus amoueri, archis operis et luminarie et confratrie dumtaxat exceptis.</p>
                    <p>Horrea quoque et cameras in eis fieri inhibemus et facta precipimus amoueri.</p>
                </div>
                <div>
                    <head>Capitulum B4</head>
                    <p>Corporales pallam non de serico aut de tincto seu operibus uariato, sed solum de simplici albo panno lineo fieri prohibemus, precipientes ut munda et bene composita et plicata sit.</p>
                    <p>Debet autem habere quatuor in longitudine plicas, in latitudine uero tres.</p>
                </div>
                <div>
                    <head>Capitulum B5</head>
                    <p>Inhibemus ut nullus clericus uel laicus calices, libros, uestes sacras uel alia ecclesiastica ornamenta, per se uel per alium, uendere, distrahere, pignori obligare uel alias quomodolibet alienare presumat, absque nostra licencia speciali.</p>
                    <p>Qui uero contrafecerint clerici in sacris ordinibus constituti, suspensionis, laici uero et clerici in minoribus constituti, excommunicacionis incurrant sentencias ipso facto.</p>
                    <p>Qui autem tales res in pignus scienter receperit, eas illi ecclesie cuius sunt libere restituere teneatur, nulla recuperata pecunia ab eadem.</p>
                    <p>Sed et quicumque clericus uel laicus, regularis uel secularis, res huiusmodi, pro quocumque debito, cuiuscumque rectoris uel capellani seu ecclesie, propria auctoritate, capere presumpserit, preter penam excommunicacionis quam ipsum incurrere decernimus, ipso facto a debito ipso cadat.</p>
                    <p>Sed nec ecclesias uel quelibet beneficia ecclesiastica ad collacionem seu ordinacionem nostram pertinencia, uel res uel possessiones uel iura eorum aliquis fideiubendo uel alio modo obliget pro debitis alienis nec eciam, absque nostra licencia, pro se ipso.</p>
                    <p>Quod si fecerit, ad solucionem talium debitorum successor eius uel ecclesia minime teneatur, nisi creditor aperte probauerit pecuniam ipsam in ecclesie utilitatem fuisse conuersam.</p>
                </div>
                <div>
                    <head>Capitulum B6</head>
                    <p>Sub pena suspensionis ab officio, prohibemus ne capulle baptizatorum ponantur in aliis quam in ecclesiasticis usibus, ut uidelicet inde fiant superpellicia uel cortine et alia huiusmodi que ad cultum diuinum et seruicium ecclesiasticum pertinere noscantur.</p>
                </div>
                <div>
                    <head>Capitulum B7</head>
                    <p>Ne domini uel iudices seculares aut baiuli uel officiales seu nuncii curie secularis in ecclesiis uel cimeteriis uel in ecclesiarum atriis, causas, lites, contenciones seu placita audiant penitus prohibemus.</p>
                    <p>Sed nec sentencias ibi proferant nec precepta, banna edicta, subtracciones uel execuciones faciant, nec aliquos ad quamcumque corporalem penam condemnatos per loca ipsa deducant.</p>
                    <p>Tales enim sententie et processus reprobantur a iure.</p>
                    <p>Sed nec aliqui congregaciones, conciones, concilia, parlamenta uel choreas facere uel cantilenas dicere uel mercata tenere uel merces uendere uel aliqua ludibria seu inhonesta agere ibi presumant.</p>
                    <p>In dictis quoque locis et infra spacia illis adherencia a iure priuilegiata patibula, furcas, costella et similia poni et posita teneri et quelibet alia inhonesta fieri districtius inhibemus.</p>
                </div>
                <div>
                    <head>Capitulum B8</head>
                    <p>Sub excommunicacionis pena precipimus ne quisquam laicorum uel officialium curie secularis aliquem hominem uel bona seu res eius de ecclesia uel eius atrio, cimeterio, hospitali uel domo religiosa, quantumcumque grauia maleficia perpetrauerit, uiolenter extrahat, sine nostra uel officialis nostri licencia speciali, nisi publicus latro fuerit, uel nocturnus depopulator agrorum, seu qui homicidium uel mutilacionem membrorum uel furtum seu uiolenciam in ipsis ecclesiis uel cimeteriis commisit, credens se in illis et ab illis posse defendi et in hiis eciam casibus nostra uel officialis nostri habeatur licencia specialis.</p>
                </div>
                <div>
                    <head>Capitulum B9</head>
                    <p>Quoniam quicquid habent clerici pauperum esse debet, districte precipimus omnibus rectoribus et curatis ut in suis ecclesiis hospitalitatem teneant congruentem, prouiso tamen quod ecclesias ipsas in prandiis, cenis uel albergis et similibus, uel quibuslibet aliis grauaminibus, laicis uel quibuscumque personis non submittant, aut de nouo illis eas quocumque modo tributarias uel censuales faciant, si condignam effugere uoluerint ulcionem.</p>
                    <p>Sed nec de ecclesiis aut rebus uel negociis ecclesiasticis laicorum iudicio aut uoluntate quoquo modo disponant.</p>
                    <p>Laici autem seu alii quilibet qui in premissis aut in talliis, toltis, questis, indebitis seruiciis uel similibus, ecclesias seu ecclesiastica bona quomodolibet grauare aut ecclesiasticas personas ad hoc quomodocumque compellere presumpserint, nisi legitime moniti a talibus destiterint aut iam commissa emendare distulerint, excommunicacionis sententie uolumus subiacere.</p>
                </div>
                <div>
                    <head>Capitulum B10</head>
                    <p>Statuimus quod si res uel pignora alicuius ecclesie uel clerici uel persone ecclesiastice, absque iudicis ecclesiastici auctoritate uiolenter capte uel capta fuerint et detenta, captores seu detentores huiusmodi moneantur ter a rectore loci seu capellano curato quod ea libere et integre restituant.</p>
                    <p>Quod si forte sic moniti facere contempserint, ipsos quos ex tunc in hiis scriptis excommunicamus, excommunicatos per rectores seu capellanos eosdem publice precipimus nunciari.</p>
                    <p>Et si pignoracio uel uiolencia huiusmodi per dominos temporales aut eorum auctoritate facta fuerit requirantur et ipsi et simili modo moneantur per eosdem rectores et capellanos ut res et pignora huiusmodi libere et integre absque aliqua retencione sumptuum, restitui faciant cum effectu; alioquin ipsos eidem excommunicacionis sententie decernimus subiacere.</p>
                    <p>Quod, si forte in eadem duricia perstiterint, cessetur a diuinis in parochia uel parochiis in quibus hec commissa fuerint et eciam in quibus idem domini morabuntur, secundum antiquam consuetudinem et statutum.</p>
                    <p>Simili quoque modo cessari precipimus ubicumque clericus per laicalem potenciam captus tenebitur, absque nostra licencia speciali.</p>
                </div>
                <div>
                    <head>Capitulum B11</head>
                    <p>Interdicimus ne rectores et beneficiati de pecunia racione ecclesiarum suarum adquisita, emant possessiones seu redditus perpetuos suo nomine uel eciam alieno.</p>
                    <p>Sed ad opus ecclesiarum suarum et earum nomine confici faciant instrumenta.</p>
                    <p>Alioquin tanquam fures et sacrilegi punientur.</p>
                    <p>Nullus autem laicorum, sub excommunicacionis pena, bona decedentium clericorum, occasione ecclesie adquisita occupare aut detinere presumat, sed ad utilitatem ipsius ecclesie conseruentur.</p>
                    <p>Ad hec iubemus ut rectores et beneficiati in edificiis et reparacionibus ecclesiarum et domorum, in libris quoque et ornamentis et aliis et diuinum cultum necessariis, iuxta facultates ipsarum ecclesiarum studeant, cum opus fuerit, taliter se habere quod eorum exemplo parochiani et alii ad hoc merito inuitentur, precipue cum ipsi de iure ad talia possint cogi.</p>
                </div>
                <div>
                    <head>Capitulum B12</head>
                    <p>Omnibus sacerdotibus nostre ciuitatis et diocesis interdicimus ne quisquam eorum cum calice ligneo uel uitreo uel stagno uel plumbeo uel de peltro uel de auricalco uel de electro, infra diocesis nostre fines, ulterius celebrare presumant.</p>
                    <p>Habeant igitur unaqueque ecclesia calicem argenteum cum patena.</p>
                    <p>Rectoribus et curatis omnibus precipimus ut in suis ecclesiis habeant thecas seu uasa enea, stagnea uel argentea, in quibus possint honeste eucharistiam seruare et custodire et, cum opus fuerit ad infirmos deferre.</p>
                </div>
                <div>
                    <head>Capitulum B13</head>
                    <p>Districte precipimus omnibus archipresbyteris ut ecclesias suorum archipresbyteratuum uisitantes fieri faciant libros, superpellicia et alia ornamenta ecclesiastica competencia et domos necessarias et decentes.</p>
                    <p>Et si quos clericos uel laicos uel religiosos in hoc contumaces inuenerint uel rebelles, nobis studeant intimare ut ad hoc per nos congruis remediis urgeantur.</p>
                </div>
                <div>
                    <head>Capitulum B14</head>
                    <p>Precipimus ut in unaquaque ecclesia ante uel post uel supra quodlibet altare sit imago uel sculptura seu pictura uel scriptura expresse designans et cuilibet intuenti manifestans in cuius sancti nomen et honorem sit ipsum altare constructum.</p>
                </div>
                <div>
                    <head>Capitulum C0</head>
                    <p>De officio et potestate rectorum et capellanorum et de regimine ecclesiarum et animarum Christi.</p>
                </div>
                <div>
                    <head>Capitulum C1</head>
                    <p>Statuimus, monemus atque precipimus omnibus rectoribus et capellanis curatis ecclesiarum ciuitatis et diocesis Mimatensis ut, in suis ecclesiis infra mensem a die recitacionis presentis constitucionis comptutandum, residendam faciant personalem et hospitalitatem ibi teneant prout facultates ecclesiarum suarum commode poterunt supportare.</p>
                    <p>Alioquin, presentis constitucionis auctoritate, ab ipsis beneficiis nouerint se suspensos, nisi de nostra abstinuerint licencia speciali.</p>
                    <p>Precipimus quoque ne aliqui uicarios in ecclesiis suis pro se constituant nec ad studia uadant nec peregre proficiscantur, neque diocesim nostram causa alibi moram trahendi egrediantur nec aliene iurisdiccioni se subiiciant, absque nostra licencia speciali.</p>
                </div>
                <div>
                    <head>Capitulum C2</head>
                    <p>Cupientes hospitalitatem in ecclesiis obseruari, interdicimus ut nullus ecclesias assenset uel ad firmam det seu concedat, absque nostra licencia speciali.</p>
                    <p>Sed et si quis, ex aliqua racionabili causa assensandi seu ad firmam dandi licenciam a nobis obtinuerit, non tamen alicui seculari persone uel officium aliquod in quacumque seculari curia gerenti, assensare seu ad firmam dare presumat.</p>
                    <p>Alioquin contractum ipsum nullas uires habere decernimus et ipsum ad firmam dantem a beneficio ducimus suspendendum.</p>
                    <p>Contractum uero ad firmam dacionis iam initos seu celebratos reuocamus et omnino uiribus uacuamus.</p>
                    <p>In hac autem prohibicione non intelligimus comprehendi ecclesias capituli Mimatensis de gracia speciali, ita tamen quod ipsi diligenter prouideant ut in ipsis ecclesiis hospitalitas obseruetur et domus ecclesiarum ipsarum, cum expedierit reficientur et meliorentur.</p>
                    <p>Districte precipimus omnibus rectoribus, archipresbyteris, curatis et aliis ne propter debitum proprium uel ecclesie sue propria auctoritate, denegare presumant quibuscumque personis ingressum ecclesie aut aliqua ecclesiastica sacramenta.</p>
                    <p>Nullus insuper eorum causas matrimoniales uel pignorum aut alias audire presumat.</p>
                </div>
                <div>
                    <head>Capitulum C3</head>
                    <p>Statutum fuisse a nostris predecessoribus denunciamus quod, quandocumque aliquem in parochia cuiusquam capellani testamentum uel quamlibet ultimam uoluntatem ordinare uel disponere contigerit, post mortem testatoris, per eiusdem parochie capellanum moneantur heredes uel heres, uel ipsius ultime uoluntatis exeeutor seu exeeutores, uel ille seu illi penes quem uel quos scriptura huiusmodi ultime uoluntatis fuerit, quod ipsam, infra quadraginta dies a tempore obitus testatoris computandos, nobis uel officiali nostro apertam uel aperiendam exhibeant, ne elemosine seu legata ad pias causas remaneant insoluta, et ut pia ultima testatoris uoluntas debitum sorciatur effectum.</p>
                    <p>Quod si infra premissos XL dies exhibita non fuerit, infra XX dies post dictos XL immediate subsequentes, id nobis uel officiali nostro notificet loci capellanus ut eadem defuncti disposicio modo debito requiratur et detentores ipsi tanquam supressores eiusdem scripture uel disposicionis, si necesse fuerit, pena debita puniantur.</p>
                </div>
                <div>
                    <head>Capitulum C4</head>
                    <p>Statuimus ut heredes uel successores defuncti qui iurauerant soluere seu reddere pecuniam uel res alias seu legata, moneantur ut, sicut ille iurauerat, ipsi cuncta adimpleant et ad hoc, si necesse fuerit, per censuram ecclesiasticam, sicut iustum fuerit, compellantur.</p>
                </div>
                <div>
                    <head>Capitulum C5</head>
                    <p>Quia nichil est quod magis debeatur hominibus quam ut eorum supreme pie uoluntatis eulogia impleantur, statuimus atque ordinamus ut quicumque de bonis suis testari atque de anima sua disponere uoluerit, rectorem suum seu capellanum curatum, qui eius nosse debet conscienciam et condicionem et a quo ecclesiastica sacramenta uiuens recepit, aduocet, per quem salubrius et iuuari et dirigi poterit in hiis que ad salutem anime sue pertinent peragendis.</p>
                </div>
                <div>
                    <head>Capitulum C6</head>
                    <p>Precipimus quoque in uirtute sancte obedientie uniuersis rectoribus ecclesiarum et curatis, ut annis singulis in tribus diebus dominicis continuis, post reditum suum de paschali synodo, publice intra missarum sollemnia moneant generaliter omnes et singulos executores testamentorum et quarumlibet ultimarum uoluntatum et disposicionum et eciam quoslibet heredes et successores et generaliter quascumque personas qui seu que tenebuntur aliqua dare, soluere uel facere ad pias causas seu quoslibet pios usus, iuxta defunctorum disposiciones ut illa, infra anni spacium a testatoris obitu computandum, dare, soluere et facere teneantur, nisi quod agendum est prolixius tempus necessario de sui natura uel ex testatoris disposicione exposcat.</p>
                    <p>Hec autem locum habere intelligimus in casibus post presentis constitucionis edicionem futuris.</p>
                    <p>In hiis uero que ante presentis constitucionis promulgacionem dari, solui uel fieri debuerunt, annum ipsum a recitacione presentis constitucionis decernimus computandum.</p>
                    <p>Alioquin qui, infra premissum tempus, hec adimplere neglexerint, excommunicacionis sentenciam merito poterunt formidare.</p>
                    <p>Eisdem quoque rectoribus et capellanis, sub pena suspensionis ab officio, precipiendo mandamus ut, infra XX dies post lapsum anni premissi, nobis uel officiali nostro fideliter denunciare procurent personas quas nouerint, in suis parochiis, que premissa sunt infra premissum tempus non adimplesse, ut uel per nos ad hoc per excogitata remedia urgeantur, uel per nos ipsos prout iura suadent pie ipsorum decedentium uoluntates execucioni debite demandentur.</p>
                </div>
                <div>
                    <head>Capitulum C7</head>
                    <p>Relicta autem ad pias causas in extrema uoluntate coram sacerdote parochiali seu curato et duobus aut tribus testibus firma decernimus permanere.</p>
                    <p>Ad hoc precipimus rectoribus et capellanis ut moneant notarios in suis parocchiis commorantes quod legata ad pias causas reddant eis scripta et, ne remaneant insoluta, illa officiali nostro insinuare festinent.</p>
                    <p>Tabelliones uero qui testamenta defunctorum publicare et complere ad relicta ad pias causas, post competentem monicionem, distulerint, excomunicacioni supponantur.</p>
                </div>
                <div>
                    <head>Capitulum C8</head>
                    <p>Precipimus quoque et preceptum fuisse hactenus declaramus ut testamentorum seu quarumlibet ultimarum uoluntatem exeeutores titulo empcionis uel quouis alio nichil omnino, propria auctoritate, de bonis retineant testatoris, nisi forte ab illo legatum sibi expresse fuerit uel concessum.</p>
                    <p>Qui uero contra fecerint precium amittant, si ex causa empcionis se dixerint retinere; si uero ex alia causa iudicis arbitrio puniantur.</p>
                </div>
                <div>
                    <head>Capitulum C9</head>
                    <p>Predecessorum nostrorum uestigiis inherentes, permittimus de gracia speciali, quod clerici beneficiati nostre ciuitatis et diocesis, solutis omnibus ecclesiarum et beneficiorum suorum debitis, disponere possint libere et testari dum mentis sue compotes existunt, de bonis mobilibus et se mouentibus obtentu ecclesiarum et beneficiorum suorum adquisitis, ita dumtaxat quod ecclesias suas beneficia et domos utensilibus et animalibus que agriculture ipsius ecclesie prius deputata sunt nequaquam spolient, sed illa et insuper sufficiencia uictualia et sumptus necessarios usque ad nouos fructus colligendos pro futuri successoris et seruitorum ecclesie ac ministrorum ecclesie necessariorum congrua sustentacione et omnibus aliis ecclesie oneribus supportandis reseruent.</p>
                    <p>Hanc autem disponendi et testandi graciam extendi nolumus ad eos qui minus legauerint pro ornamentis et utilitatibus ecclesiarum suarum quam legauerint uel mortis causa uel quomodolibet alio modo in ultima sua uoluntate dederint seu reliquerint alicui alii persone, ecclesie, collegio uel uniuersitati, excepta sola Ecclesia Mimatensi, nec eciam ad eos qui alibi quam in suis ecclesiis, uel in maiori Mimatensi Ecclesia, uel in sepulcris parentum suorum elegerint sepeleri, nec eciam ad donatos religionis seu ordinis cuiuscumque.</p>
                </div>
                <div>
                    <head>Capitulum C10</head>
                    <p>Executoribus autem testamentorum seu ultimarum uoluntatum predictorum beneficiatorum inhibemus expresse ne ad exeeucionem aliquam, nisi in apprehendendo et conseruando testatoris bona et in expensis funerariis faciendis procedere aliquo modo attentent, priusquam disposicionem seu testamentum huiusmodi nobis ostenderint, ut sic uidere possimus utrum, in ordinacione rerum et anime, Deum pre oculis habuerint testatores.</p>
                    <p>Alioquin eos excommunicacionis sententie decernimus subiacere et insuper quod per eos fieret carere decernimus robore firmitatis.</p>
                </div>
                <div>
                    <head>Capitulum C11</head>
                    <p>Res autem immobiles et facultates clericorum decendentium, intuitu ecclesiarum, post diem ordinacionis sue acquisitas, ad ecclesiam ad quam titulati fuerunt seu cui deseruierunt decernimus pertinere, quia nullus eis heres proximior esse debet quam ecclesia que ipsos Domino sociauit.</p>
                </div>
                <div>
                    <head>Capitulum C12</head>
                    <p>Diuinaciones, sortilegia, facinaciones, persoclamia, auguria et alia quelibet similia supersticiosa remedia, siue in precantacionibus et coniuracionibus siue in notis quas breuia seu caractères uocant, aut eciam in quibuscumque rebus suspendendis uel ligandis consistant, tanquam damnata, ab omnibus Christi fidelibus nostre ciuitatis et diocesis obseruari ac fieri eisque fidem adhiberi penitus prohibemus.</p>
                    <p>Nullus ergo paganorum morem secutus ad diuinos, sorciarios, magos uel augures pro uita uel morbo uel pro morte hominum seu animalium uel pro rerum amissione aut contra grandines et tempestates, aut ut a uiro uel muliere magis ametur, aut pro quolibet alio remedio uel consilio supersticioso ab illis expetendo recurrat, aut eos in domum suam, quasi ut malum foris mittant uel ut maleficium inueniant, introducat.</p>
                    <p>Nullus eciam per sortes quas sanctorum seu apostolorum uocant aut cuiuscumque scripture inspeccione diuinacionis scienciam profiteatur aut futura promittat, aut quelibet maleficia in tabulis uel codicibus seu in astrolabio requirat.</p>
                    <p>Nulla mulier se nocturnis horis equitare cum Diana, dea paganorum, uel cum Herodiade seu Bezozia et innumera mulierum multitudine profiteatur.</p>
                    <p>Hec enim demoniaca est illusio.</p>
                    <p>Nemo in herbarum colleccionibus carmina, incantanciones aut alias obseruaciones preter dominicam oracionem et symbolum adhibeat.</p>
                    <p>Nec in breuibus suspendendis uel ligandis aliquid preter illa scribat.</p>
                    <p>Demonium tamen sustinenti licet petras et herbas sine incantacione habere.</p>
                    <p>Dies quoque egipciaci, constellaciones, lunaciones, kalende ianuarii, inicia mensium, dies, menses, annus, cursus lune, solis et siderum supersticiose obseruari non debent, credendo uidelicet in illis uirtutem seu necessitatem inesse, quoniam superiora non sunt causa rerum sed signa.</p>
                    <p>Sed, nec in premissis diebus seu temporibus mense cum epulis uel lampadibus in domibus sunt parande, uel per uicos et plateas cantores et chori ducendi.</p>
                    <p>Nulla eciam tempora sunt fausta uel infausta existimanda, ut quis in eis nolit aut uelit aliquid inchoare.</p>
                    <p>Nec ad uolatum uel garritum auium, uel ad motum alicuius membri, uel ad alicuius animalis aspectum aliquid est prospere uenturum uel non pronosticandum.</p>
                    <p>Interdicimus eciam ne quis per XII celi signa nascentium in illis mores, actus, euentus aut effectus predicere presumat et, ne pro domo fabricanda aut coniugio sociando uel huiusmodi illa obseruet.</p>
                    <p>Quicumque autem post prohibicion quas in missarum sollemnis diebus dominicis per sacerdotes fieri precipimus, contra premissa fecerint, ingressus ecclesie et ecclesiastica eis omnino interdicantur et, si necesse fuerit, excommunicacionis uinculo innodentur aliisque iuris remediis arceantur.</p>
                </div>
                <div>
                    <head>Capitulum C13</head>
                    <p>Quia plurimi se esse questores hospitalium, ecclesiarum et locorum religiosum et piorum falso mentientes falsas litteras portant, aliqui eciam falsa et adulterina signa sibi imponunt, nonnulli quoque sanctuaria se deferre pretendentes, abusiones multas in religionum et ecclesiarum ac locorum quorum nomine questas exercent, infamiam et scandalum populorum proponunt.</p>
                    <p>Idcirco uolentes circa hoc remedium quale possumus adhibere, uobis omnibus et singulis rectoribus et curatis, in uirtute sancte obedientie, precipimus ut de cetero nullum questorem in uestris ecclesiis, sine nostris uel Bituricensibus aut apostolicis litteris admittatis, nec eciam cum litteris nostris uel Bituricensibus aut apostolicis eos sanctuariis seu reliquiis, crucibus uel cartellis seu cedulis uti sinatis, nisi idipsum specialiter nostre uel Bituricenses aut apostolice littere continerent.</p>
                    <p>In uirtute quoque sancte obedientie uobis precipimus quod non obseruetis.</p>
                    <p>Sed nec tunc, ultra id quod nostre uel Bituricenses aut apostolice littere continebunt, in plebis decepcionem et scandalum eos aliqua dicere permittatis.</p>
                    <p>Remissiones quoque, seu indulgencias per alios quam per dominum papam, uel per dominum Bituricensem archiepiscopum seu per nos concessas, recitari nullatenus permittatis.</p>
                    <p>Ab eisdem autem questoribus, occasione faciendi questam, nichil omnino exigere aut ex pacto oblatum recipere presumatis.</p>
                    <p>Illud autem notum fieri uolumus uniuersis omnes questas et questores prohibitos esse per felicis recordacionis dominum Nicholaum papam quartum per quas Terre Sancte negotium impeditur.</p>
                    <p>Qui uero falsis litteris uti inuenientur, capti ad nos ducantur.</p>
                </div>
                <div>
                    <head>Capitulum C14</head>
                    <p>Precipimus quod nullus archipresbyter uel quiuis alius absoluere presumat, preterquam in mortis articulo, quoslibet transgressores nostrarum constitucionum ab aliqua excommunicacionis, suspensionis uel interdicti sentencia, absque nostra licencia speciali; nos enim absolucionem talium decemibus esse nullam.</p>
                    <p>Concedimus tamen specialiter omnibus rectoribus parochialibus quod parochianos suos absoluere possint, secundum formam Ecclesie, ab excommunicacione quam aliqui eorum parochiani incurrerunt, uel in posterum forte incurrent, mercando, uendendo uel emendo preterquam uictualia, excepto blado, in diebus dominicis uel festiuis, contra sentencias a nostris predecessoribus promulgatas, iniuncta talibus pro culpe modo penitencia salutari.</p>
                    <p>Si quid autem ab absoluendis recipi contigerit, illud in ornamentis et usibus ecclesie sue parochialis decernimus conuertendum.</p>
                    <p>Hanc eciam absolucionem officialis curie nostre facere possit.</p>
                </div>
                <div>
                    <head>Capitulum C15</head>
                    <p>Eidem quoque officiali concedimus ut eos, qui clandestine matrimonia contraxerunt quique talibus contractibus ex certa sciencia interfuerunt, ab excommunicacionis sentencia in tales a nostris predecessoribus et eciam auctoritate concilii prouincialis promulgata, absoluere possit.</p>
                    <p>Et eos eciam qui pro eo quod diuinum turbarunt officium nolentes exire ecclesiam, prout infra dicetur, excommunicacionis sentenciam incurrerunt.</p>
                    <p>Et eciam illos qui contra predecessorum nostrorum sentencias in festo beati Priuati martyris non uerentur seruilia opera exercere, quam absolucionem curati et rectores sibi nouerint interdictam.</p>
                    <p>Et rectores et curatos tantum qui pro eo quod ad synodum non uenerunt suspensionis uel excommunicacionis sentencias incurrerunt.</p>
                    <p>Eidem insuper officiali concedimus quod tam masculos minores XIV annis quam mulieres, et eciam infirmos in mortis periculo ac eciam perpetua corporis impotencia debilitatos, ita ut ad Sedem Apostolicam accedere non possint, qui, propter manuum inieccionem in clericos uel ecclesiasticas personas, in canonem promulgate sententie inciderunt, tum propter etatis, tum propter sexus fragilitatem, tum propter perpetuum impedimentum, ab huiusmodi excommunicacionis sentencia possit absoluere uice nostra.</p>
                    <p>Idem quoque officialis absoluere possit eos qui scienter deierauerunt et, post competentem monicionem, infra decem dies non satisfecerunt quos per constitucionem nostram excommunicacionis uinculo constat esse ligatos.</p>
                </div>
                <div>
                    <head>Capitulum C16</head>
                    <p>Districtius inhibemus ne aliquis sacerdos non habens parochiam siue animarum curam, matrimonia celebret, corpora defunctorum sepeliat, baptizet, confessiones audiat, eucharistiam aut alia ecclesiastica sacramenta populo ministret, sine nostra aut illius cui animarum cura in loco commissa est, in casibus in quibus ei committere licet infra in prima constitucione tractatus de penitencia scriptis, licencia speciali, cum constet absoluciones et remissiones ab eo, absque licencia huiusmodi tanquam a non suo iudice factas, nisi dumtaxat in casu necessitatis, nullius fore momenti.</p>
                    <p>Nemini etenim licet falcem suam in messem mittere alienam iuxta illud.</p>
                    <p>Ingressus es ut aduena, numquid ut iudices.</p>
                </div>
                <div>
                    <head>Capitulum C17</head>
                    <p>Sed nec aliquis sacerdos, in alterius ecclesia uel parochia, diebus dominicis uel aliis sollemnibus, nec eciam in diebus lune, nec in festis animarum, missas publicas uel priuatas celebrare aut induere sacerdotalibus uestibus se presumat, donec rector uel capellanus curatus missam celebrauerit, nisi de ipsius capellani licencia uel rectoris.</p>
                    <p>Cum et secundum canonicas sancciones, nulli sacerdoti liceat missas peculiares siue priuatas dicere, per quas populus a publicis missarum sollemniis, que hora tercia canonice fiunt, abstrahatur.</p>
                    <p>Nec absque episcopi licencia saltem tacita uel generali missas publicas celebrare uel baptizare aut aliquid aliud agere.</p>
                </div>
                <div>
                    <head>Capitulum C18</head>
                    <p>Ad hec nullus sacerdos, quantumcumque requisitus, absoluere presumat mortuos in aliquo cimeterio, diebus dominicis et lune, nec in festis animarum, donec sacerdos parochialis uel rector absolucionem suam generaliter uel specialiter fecerit.</p>
                    <p>Sed nec tunc sollemniter, sed tantum simpliciter, cum stola et aqua benedicta, absoluat.</p>
                    <p>Sed nec aliquis extraneus sacerdos admittatur ad celebrandum, prout inter Instrucciones dictum est.</p>
                </div>
                <div>
                    <head>Capitulum C19</head>
                    <p>Sub pena suspensionis a beneficio, quam contra facientes incurrere uolumus ipso facto, precipimus ut clerici qui elemosinas seu capellanias a fidelibus per ciuitatem nostram et diocesim pro tempore ordinatas in posterum recipient, infra duos menses a recepcione huiusmodi computandos, se personaliter coram nobis debeant presentare ut uidere possimus an honesta sit eorum uocacio et utrum digni sint ad talia euocari et ut a nobis licenciam et auctoritatem recipiant celebrandi et orandi pro animabus eorum qui capellanias seu elemosinas huiusmodi ordinarunt.</p>
                    <p>Qui uero hactenus receperunt infra duorum mensium spatium a publicacione presentis constitucionis, id ipsum facere teneantur.</p>
                    <p>Ad hoc unusquisque rector et curatus teneatur in pascali synodo notificare nobis capellanias seu elemosinaris huiusmodi quas in sua parochia uacare contigerit anno illo, et eas eciam quas inibi de nouo ordinari continget, et insuper illas quas seu quarum bona heredes aut alii quilibet sibi retinent nec illas ordinant iuxta eas constituentium uoluntates ut, uel per nos uel per curiam nostram ad subtractorum restitucionem et ad uoluntatis eiusdem exeeucionem per censuram ecclesiasticam compellantur et, si necesse fuerit, uelut ingrati et sacrilegi puniantur.</p>
                </div>
                <div>
                    <head>Capitulum C20</head>
                    <p>Districte precipimus omnibus sacerdotibus, cuiuscumque condicionis existant, ne res alienas seu damna date seu forefacta sibi ut aliis restituant uel emendent in penitencia assignata restituere seu emendare differant, uel sibi uel suis retinere presumant.</p>
                    <p>Sed, mora et fraude cessantibus, illis integraliter restituant quibus est restitucio facienda.</p>
                    <p>Alioquin quod receperunt, cum uerecundia publice restituere et tantumdem de suo pauperibus erogare cogentur.</p>
                    <p>Nullus quoque ab infirmis donaciones bonorum suorum recipiat, prout inter Instrucciones, ubi de penitencia agitur, est premissum.</p>
                </div>
                <div>
                    <head>Capitulum C21</head>
                    <p>Quoniam quod medicamenta morbis, hoc iura et constituciones exhibent negociis, idcirco rerum magistra experiencia suadente, nouis negociorum morbis noua quippe antidota preparamus, statuimus igitur ut nullus rectoriam seu uicariam alicuius ecclesie, in diocesi nostra, a quocumque recipere uel eciam tenere presumat, nisi a nobis illius ecclesie curam receperit animarum.</p>
                    <p>Nullus quoque prior seu rector alicuius ecclesie, siue sit regularis siue secularis, in ecclesia sua capellanum aliquem ponat ad curam animarum ibi exercendam, sine nostro consilio et assensu, nisi in casibus infra in prima constitucione tractatus de penitencia scriptis.</p>
                </div>
                <div>
                    <head>Capitulum C22</head>
                    <p>In ecclesiis uero parochialibus in quibus monachi habitant, populus per monachos non regatur nec per eos animarum cura exerceatur.</p>
                    <p>Nulli eciam religiosi ecclesiis, capellanis seu beneficiis nostre diocesis nouos census imponant nec ueteres augeant, nec prouentus uel partem prouentuum uel bona seu iura alicuius ecclesie, capellanie seu beneficii sui uel suorum prioratuum seu monasteriorum uel membrorum illorum usibus applicare, nec illas in prandiis, procuracionibus seu albergis et similibus grauare presumant.</p>
                    <p>Nec quaslibet porciones seu prouisiones solitas seu antiquas quibuscumque sacerdotibus uel clericis debitas quomodolibet diminuant seu defraudent.</p>
                    <p>Sed nec ecclesias, capellanias, prouentus seu beneficia clericis secularibus quomodocumque et per quoscumque assignari solita, cum uacauerint, propriis suis beneficiis uel prioratibus seu monasteriis suis uel membrorum, aliis usibus quomodolibet applicare uel eciam quibuscumque personis religiosis conferre presumant.</p>
                </div>
                <div>
                    <head>Capitulum C23</head>
                    <p>Decedentibus insuper seu cedentibus capellanis, rectoribus, uicariis seu quibuslibet beneficiatis quorum presentacio ad eos pertinere dignoscitur, bona illorum mobilia uel immobilia seu eciam se mouencia nullatenus occupare seu de illis disponere uel se intromittere quoquomodo presumant, quoniam illa ad decedentium ipsorum capellanias, ecclesias uel titulos seu eorum successores pertinere noscuntur.</p>
                    <p>Si qui uero hactenus contra premissa fecerunt uel in posterum forsitan fecerint, nisi talia infra spatium duorum mensium legitime requisiti reuocauerint seu restituerint cum effectu, quod egerint irritum habeatur.</p>
                    <p>Et insuper tam ipsi quam qui scienter talia ab eis receperint, nisi infra premissum duorum mensium spatium totaliter sic recepta dimiserint, excommunicacionis sententie se nouerint subiacere.</p>
                    <p>Quando igitur aliqua beneficia ad que ipsi debent presentare personas uacare contigerit, illos nobis uel successoribus nostris ad ea presentare studeant quos litterarum sciencia, morum grauitas, uite honestas, fame claritas et origo legitima probabiles reddant.</p>
                </div>
                <div>
                    <head>Capitulum C24</head>
                    <p>Nullus presbyter donatus cuiuscumque religionis seu qui professionem seu obedienciam fecerit regularem, siue iam habitum religionis ipsius susceperit siue nondum susceperit, curam animarum in diocesi nostra, sine nostra speciali licencia, recipere uel exercere, uel habitam retinere presumat.</p>
                    <p>Sed et si aliquis curatus seu a nobis beneficiatus nostre diocesis efficiatur donatus uel conuersus cuiuscumque religionis, curam seu beneficium huiusmodi, infra trium mensum spatium a tempore conuersionis seu donacionis huiusmodi, dimittere, teneatur; alioquin contra facientes excommunicacionis uinculo innodamus et insuper curas quas tenent uacare decernimus ipso facto.</p>
                </div>
                <div>
                    <head>Capitulum D0</head>
                    <p>De diuinis officiis et aliis ad ea pertinentibus.</p>
                </div>
                <div>
                    <head>Capitulum D1</head>
                    <p>Precipimus quod in singulis ecclesiis nostri episcopatus omni die ad uesperas et nocturnos de beato Priuato et de illo sancto in cuius nomine principaliter ecclesia in qua diuinum officium dicitur constructa est, fiat commemoracio specialis et eorum festa celebrentur sollemniter.</p>
                </div>
                <div>
                    <head>Capitulum D2</head>
                    <p>Omnibus sacerdotibus precipimus ne, filiis suis illegitimis sibi ad altare ministrantibus diuina officia celebrare presumant.</p>
                </div>
                <div>
                    <head>Capitulum D3</head>
                    <p>Omnibus insuper curas regentibus precipimus ne horas canonicas uel aliud quodcumque officium ecclesiasticum sine superpellicio in ecclesiis dicere uel celebrare presumant.</p>
                    <p>Iubemus omnibus religiosis et secularibus curas et populos regentibus nostre diocesis ut libros ecclesiasticos habeant et eum modum et ritum in dandis et administrandis sacramentis ecclesiasticis necnon et in diurnis atque nocturnis diuinis officiis teneant et obseruent, quem tenet et obseruat nostra Ecclesia Mimatensis, ideoque unaqueque ecclesia habeat ordinarium Ecclesie Mimatensis.</p>
                </div>
                <div>
                    <head>Capitulum D5</head>
                    <p>Decens quoque est ut historie seu legende illorum sanctorum quorum corpora in nostri diocesi requiescunt, in unaquaque nostre diocesis ecclesia habeantur.</p>
                    <p>Illud tamen districte precipimus ut quelibet ecclesia, in qua corpus alicuius sancti requiescere dicitur, illius historiam habeat seu legendam.</p>
                </div>
                <div>
                    <head>Capitulum D6</head>
                    <p>Districte precipimus nequisquam sacerdotum nostre diocesis missam celebraturus audeat sibi amictum imponere nisi primo linea camisia aut, illa deficiente, superpellicio sit indutus.</p>
                    <p>Sed nec in officio misse aliquis utatur superpellicio uel camisia quibus, secundum professionem suam, in quotidiano usu utitur et communi.</p>
                    <p>Nullus eciam, aliquo sacro indumento pretermisso, celebrare presumat.</p>
                </div>
                <div>
                    <head>Capitulum D7</head>
                    <p>Prohibemus ne pueri calicem cum uino et hostia preparent sacerdoti celebrare uolenti.</p>
                    <p>Sed uel ipse sacerdos uel alius adultus et discretus hoc agat.</p>
                    <p>Ipse tamen sacerdos semper aquam in calice mittat.</p>
                    <p>Sed nec aliquis discalciatus et sine superpellicio uel capa clausa et illotis manibus, sacerdoti celebranti ministrare presumat.</p>
                </div>
                <div>
                    <head>Capitulum D8</head>
                    <p>Nullus sacerdos secundo nubentes benedicere presumat, siue uir transeat ad secundas nupcias siue mulier, hoc enim non est iterabile sacramentum.</p>
                    <p>Si tamen uir uel uxor qui in primis nuptiis benediccionem non receperunt ad secundas nupcias transierint et contraxerint cum illis qui alias benedicti non fuerint, nichil prohibet tales nupcias benedici.</p>
                    <p>Licet autem coniuges qui benediccionem receperunt, se camaliter non cognouerint, alter eorum ad secunda uota transiens benedici non debet.</p>
                </div>
                <div>
                    <head>Capitulum D9</head>
                    <p>Precipimus ut rectores et curati, statim audita morte alicuius sui parochiam seu parochiane, absoluant animam illius cum psalmo De profundis et Kyrie eleison et Pater noster, etc.</p>
                    <p>A porta inferi et cum oracione: Inclina, Domine, aurem tuam, uel alia competenti.</p>
                </div>
                <div>
                    <head>Capitulum D10</head>
                    <p>In ecclesia consecrata, sanguinis uel seminis effusione aut incendio uel uiolencia polluta, priusquam per nos fuerit reconciliata arctius prohibemus diuina officia celebrari.</p>
                    <p>Sed et si in cimeterio consecrato hec contigerint, uel si excommunicatus uel infidelis ibi sepultus sit, tunc ante reconciliacionem per nos factam, nec in ecclesia celebretur nec in cimeterio sepeliatur; cum enim ecclesie et cimeterii una et eadem immunitas esse noscatur, uno uiolacio aliud merito uiolatum esse censetur.</p>
                </div>
                <div>
                    <head>Capitulum E0</head>
                    <p>De penitencia, matrimonio, ordine, chrismate et aliis sacris rebus.</p>
                </div>
                <div>
                    <head>Capitulum E1</head>
                    <p>Nullus sacerdos cui a nobis animarum cura commissa non fuerit, parochianum alterius ad confessionem admittat, absque nostra licencia et assensu, nisi forte parochiali sacerdote in egritudine constituto, uel nisi tanta fuerit populi multitudo quod ad confessiones audiendas parochialis sacerdos sufficere non possit.</p>
                    <p>In quibus casibus, concedimus quod hoc possit, de parochialis licencia sacerdotis, et eciam in grauis articulo necessitatis.</p>
                </div>
                <div>
                    <head>Capitulum E2</head>
                    <p>Quamuis omnes fideles in tribus anni temporibus, uidelicet in Natali, in Pascha et Pentecosten, ad communionem corporis et sanguinis Domini sint monendi, precipimus tamen ut clerici saltem bis, laici uero semel in anno capellano seu rectori in cuius parochia degunt uel alii, de eius licencia, sua confiteantur peccata et saltem in Paschate eucharistiam recipiant, nisi de licencia sui abstinuerint confessoris.</p>
                    <p>Alioquin a rectoribus et capellanis, uiuentes ab ingressu ecclesie et sacramentis ecclesiasticis arceantur, et monentibus sepultura ecclesiastica denegetur.</p>
                    <p>Et insuper in uirtute obedientie precipimus rectoribus et capellanis curas regentibus ut clericos et laicos qui premissa facere non curauerint, sed in hoc peccato pertinaciter perstiterint, nobis uel officiali nostro notificent et eorum nomina in scriptis assignent, ut ex hoc canonice puniantur.</p>
                    <p>Ut autem in hiis cautius procedere possint, precipimus ut nomina omnium qui eis peccata sua confessi fuerint singulis annis scribant.</p>
                </div>
                <div>
                    <head>Capitulum E3</head>
                    <p>Quoniam circa maiora maius periculum uertitur, idcirco circa ea cautius est agendum, interdicimus ergo et in uirtute sancte obedientie, precipimus omnibus rectoribus et curatis et quibuslibet aliis nostre ciuitatis et diocesis confessiones audientibus ne de casibus episcopalibus, iure uel consuetudine ad nos pertinentibus, se quomodolibet intromittant, sed ad nos seu ad penitenciarium nostrum illos fideliter remittere curent.</p>
                    <p>Ne autem aliquis pretextu ignorande se in talibus ualeat excusare, aliquos ex illis hic duximus exprimendos.</p>
                </div>
                <div>
                    <head>Capitulum E3i</head>
                    <p>Primo, quidem mittendi sunt ad nos commutacionem uotorum postulantes et uotorum uiolatores ac, post uotum castitatis contrahentes, pro uiolacione uoti simplicis tribus annis peniteat.</p>
                </div>
                <div>
                    <head>Capitulum E3ii</head>
                    <p>Secundo, contrahens cum alia matrimonium, prima uiuente et continens et religionem intrans et sacrum ordinem suscipiens, inuita uxore propria, post carnalem copulam subsecutam.</p>
                </div>
                <div>
                    <head>Capitulum E3iii</head>
                    <p>Tercio, confessus se credidisse hereticam prauitatem et se hereticos receptasse et cum eis participasse et eis fauisse.</p>
                </div>
                <div>
                    <head>Capitulum E3iv</head>
                    <p>Quarto, simoniacus quocumque genere simonie preterquam mentalis.</p>
                </div>
                <div>
                    <head>Capitulum E3v</head>
                    <p>Quinto, ab episcopo alieno, sine licencia proprii episcopi, ordinatus uel tonsoratus.</p>
                </div>
                <div>
                    <head>Capitulum E3vi</head>
                    <p>Sexto, homicidium committens facto, precepto, consilio, consensu, exhortacione uel quolibet alio modo.</p>
                </div>
                <div>
                    <head>Capitulum E3vii</head>
                    <p>Septimo, concipiens filium a non uiro suo quem uir, credens suum esse filium, nutrit et in preiudicio suorum sibi heredem instituit uel instituere intendit.</p>
                </div>
                <div>
                    <head>Capitulum E3viii</head>
                    <p>Octauo, uir qui in mortem coniugis et uxor que in mortem uiri effectualiter machinatur.</p>
                </div>
                <div>
                    <head>Capitulum E3ix</head>
                    <p>Nono, presbyter celebrans scienter in ecclesia uel parochia interdicta et secundas nupcias benedicens.</p>
                </div>
                <div>
                    <head>Capitulum E3x</head>
                    <p>Decimo, clericus uel laicus scienter corpus excommunicati uel eciam tempore interdicti non excommunicati in cimeterio sepeliens.</p>
                </div>
                <div>
                    <head>Capitulum E3xi</head>
                    <p>Undecimo, excommunicatus a canone in illis casibus in quibus episcopus absoluere potest et eciam irregularis in illis casibus in quibus episcopus dispensare potest.</p>
                </div>
                <div>
                    <head>Capitulum E3xii</head>
                    <p>Duodecimo, matrimonium clandestine contrahens et omnes qui scienter intersunt qui, secundum antiqua statuta Ecclesie Mimatensis, excommunicacionis uinculo sunt ligati.</p>
                </div>
                <div>
                    <head>Capitulum E3xiii</head>
                    <p>Terciodecimo, falsarius litterarum apostolicarum siue episcopalium uel officialium siue publicorum instrumentorum siue falsum testimonium proferens.</p>
                </div>
                <div>
                    <head>Capitulum E3xiv</head>
                    <p>Quartodecimo, sacerdos scienter celebrans in altari non consecrato uel sine sacris indumentis, celebrans eciam non ieiunus.</p>
                    <p>Item non ordinatus in presbyterum missam celebrans, et non ordinatus in diaconum sollemniter et publice in ecclesia euangelium legens, et non ordinatus in subdiaconum sollemniter et cum indumentis subdiaconi epistolam in missarum solemniis legens.</p>
                </div>
                <div>
                    <head>Capitulum E3xv</head>
                    <p>Quintodecimo, clericus iurans, tactis sacrosanctis euangeliis, et periurans, et quandocumque dubitatur utrum aliquod iuramentum sit seruandum uel non.</p>
                </div>
                <div>
                    <head>Capitulum E3xvi</head>
                    <p>XVIo: Ubicumque est sollemnis penitencia iniungenda, non dicimus hoc de publica.</p>
                </div>
                <div>
                    <head>Capitulum E3xvii </head>
                    <p>XVIIo: Incendiarii et effractores ecclesiarum, domorum ecclesiasticarum et messium et nocturni depopulatores agrorum, et famosi latrones qui in itineribus insidiantur.</p>
                </div>
                <div>
                    <head>Capitulum E3xviii</head>
                    <p>XVIIIo: Per saltum, aliquo ordine pretermisso, uel eciam furtiue et contra prohibicionem promotus et rebaptizatus et reordinatus et reconfirmatus.</p>
                </div>
                <div>
                    <head>Capitulum E3xix</head>
                    <p>XIXo: Excommunicatus uel suspensus uel interdictus missam scienter celebrans, uel officium suum sollemniter sicut prius agens, et qui excommunicatus uel interdictus ordinem uel beneficium suscepit.</p>
                </div>
                <div>
                    <head>Capitulum E3xx</head>
                    <p>XXo: Coiens cum moniali sacrata uel non, uirgine uel non.</p>
                </div>
                <div>
                    <head>Capitulum E3xxi</head>
                    <p>XXIo: Deflorator uirginis vi oppresse uel rapte.</p>
                </div>
                <div>
                    <head>Capitulum E3xxii</head>
                    <p>XXIIo: Opprimens siue perimens prolem suam studiose uel negligenter ante partum uel post.</p>
                    <p>Infrascripti casus commissi sunt religiosis scilicet XXIIIus, XXIVus, XXVus, XXVIus, XXVIIus, XXVIIIus, XXIXus, XXXIIus, XXXIIIus, XXXVus, XXXVIus, XXXVIIus, XXXIXus.</p>
                    <p>Religiosi autem ipsi sunt hii: frater Petrus, gardianus Fratrum Minorum Mimatensium, frater Priuatus Seguini, frater Petrus Rocha, frater Raimondus Berengarii, frater Bernardus Ilarii, frater Pontius, gardianus Marologii, frater P. de Cherio, frater P. de Campo, frater Petrus de Rouoria, frater Matheus Aldebaldi.</p>
                    <p>Item prior Predicatorum Marologii, subprior, Bartholomeus Piconis, D. Alegre, Ioannes Martelli, eiusdem ordinis.</p>
                </div>
                <div>
                    <head>Capitulum E3xxiii</head>
                    <p>XXIIIo: Quomodolibet abutens chrismate uel hostia uel alia re sacra.</p>
                </div>
                <div>
                    <head>Capitulum E3xxiv</head>
                    <p>XXIVo: Rapinam uel sacrilegium in ecclesia committens.</p>
                </div>
                <div>
                    <head>Capitulum E3xxv</head>
                    <p>XXVo: Scienter baptizans proprium filium uel eciam filium uxoris sue ex alio uiro uel e conuerso, preterquam in articulo necessitatis et, tunc aliis deficientibus, et eciam eum in cathecismo uel confirmacione tenens, secundum ea que inter Instrucciones, ubi de matrimonio agitur, sunt premissa.</p>
                </div>
                <div>
                    <head>Capitulum E3xxvi</head>
                    <p>XXVIo: In ecclesia maxime consecrata luxuriam committens et humanum semen quomodocumque studiose ibi emittens.</p>
                </div>
                <div>
                    <head>Capitulum E3xxvii</head>
                    <p>XXVIIo: Scienter coiens cum iudea uel sarracena uel pagana, uel e conuerso.</p>
                </div>
                <div>
                    <head>Capitulum E3xxviii</head>
                    <p>XXVIIIo: Uerberans patrem uel matrem uel alias eis enormes iniurias irrogans.</p>
                </div>
                <div>
                    <head>Capitulum E3xxix</head>
                    <p>XXIXo: Sortilegi, diuini, malefici, incantatores, augures, auruspices, demones pro quacumque causa inuocantes, persoclamia uel similia facientes.</p>
                </div>
                <div>
                    <head>Capitulum E3xxx</head>
                    <p>XXXo: Contrahentes matrimonium post sponsalia cum aliis, iuramento interposito, contracta, illis per ecclesiam non dissolutis.</p>
                </div>
                <div>
                    <head>Capitulum E3xxxi</head>
                    <p>XXXIo: Uiolator ecclesie uel cimeterii.</p>
                </div>
                <div>
                    <head>Capitulum E3xxxii</head>
                    <p>XXXIIo: Peccatum sodomiticum committens uel cum brutis commiscens.</p>
                </div>
                <div>
                    <head>Capitulum E3xxxiii</head>
                    <p>XXXIIIo: Incestum committens cum quibuslibet consanguineis uel affinibus.</p>
                </div>
                <div>
                    <head>Capitulum E3xxxiv</head>
                    <p>XXXIVo: Sacerdotes uel ministri quorum culpa uel negligencia aliquid inhonestum circa sacramentum altaris euenerit.</p>
                </div>
                <div>
                    <head>Capitulum E3xxxv</head>
                    <p>XXXVo: Cognoscens consanguineam uxoris sue siue sponse et cognita a consanguineo uiri sui siue sponsi siue ante contractum matrimonium et consummatum uel sponsalia siue post.</p>
                </div>
                <div>
                    <head>Capitulum E3xxxvi</head>
                    <p>XXXVIo: Procurans quocumque modo siue in se siue in alio sterilitatem.</p>
                </div>
                <div>
                    <head>Capitulum E3xxxvii</head>
                    <p>XXXVIIo: Blasphemans publice Deum uel matrem eius uel sanctos et falsum testimonium proferens et laicus transgressor iuramenti qui, tamen post transgressionem, satisfecit de eo quod iurauerat facere uel seruare.</p>
                </div>
                <div>
                    <head>Capitulum E3xxxviii</head>
                    <p>XXXVIIIo: Sacerdos coiens cum ea quam baptizauit uel cuius confessionem audiuit, et eciam quilibet coiens cum ea que qualibet spirituali affinitate est sibi coniuncta.</p>
                </div>
                <div>
                    <head>Capitulum E3xxxix</head>
                    <p>XXXIXo: Contrahens matrimonium cum ea quam cognouit per adulterium, superstite legitima uxore, uel e conuerso, secundum ea que inter Instrucciones ubi de matrimonio agitur, sunt prescripta.</p>
                </div>
                <div>
                    <head>Capitulum E3xl</head>
                    <p>XLo: Mulier cuius uir diu abfuit et de illius morte certitudo non habetur, contra prohibicionem Ecclesie, matrimonium cum alio contrahens; idem eciam conuerso.</p>
                </div>
                <div>
                    <head>Capitulum E4</head>
                    <p>Generaliter autem peccatores ad nos mittendi sunt pro quolibet enormi crimine parochiam scandalizante et, ubicumque difficultas uel ambiguitas incederit, propter impericiam confessoris uel propter casus eciam nouitatem et eciam quandocumque contigerit casus aliquis in quo, de iure uel de consuetudine nostre diocesis, ad nos mittendi sunt, ut uel per nos, si fieri poterit, expediantur uel ad Sedem Apostolicam transmittantur.</p>
                    <p>Inferiores autem mutandi uel mitigandi seu interpretandi penitencias a nobis iniunctas, sibi omnino nouerint licenciam interdictam.</p>
                    <p>Ceterum si committens aliquid de premissis a confessore monitus et inductus nullo modo ad nos pro penitencia uenire uoluerit, si eius peccatum occultum fuerit, quam citius commode poterit super hoc consilium nostrum confessor exposcat.</p>
                    <p>Si uero manifestum luerit, ad nos precise uenire cogatur, nisi forte adeo senex uel corpore debilis sit ut uenire non possit et tunc idipsum sacerdos nobis significare procuret, uel nisi sit in mortis articulo constitutus.</p>
                </div>
                <div>
                    <head>Capitulum E5</head>
                    <p>Porro is cui generaliter uices nostras commisimus uel in posterum committemus, quo ad penitencias iniungendas, nullam habet de iure in premissis specialibus casibus potestatem; talia etenim mandato non transeunt generali.</p>
                    <p>Nos tamen animarum salutem, prout est possibile, cupientes, in supra expressis casibus eam que nobis competit sibi specialiter committimus potestatem, preterquam in primis uiginti casibus supra dictis set et in aliis supra scriptis casibus, si circumstancie eos graues ualde difficiles et enormes reddiderint illos ad nos remittere teneantur.</p>
                    <p>Omnem eciam casum de iure ad Sedem Apostolicam pertinentem sibi specialiter denegamus.</p>
                </div>
                <div>
                    <head>Capitulum F0</head>
                    <p>De matrimonio.</p>
                </div>
                <div>
                    <head>Capitulum F1</head>
                    <p>Inhibemus omnibus rectoribus et sacerdotibus ne matrimonia inter aliquos qui non sint etatis nubilis, siue ambo siue alter tantum deficiat in etate, uel eciam ubi dubitatur utrum matrimonium teneat aut non, uel si de hoc lis mora fuerit, sollemnizare in ecclesia presumant, sine nostra aut officialis nostri licencia speciali.</p>
                </div>
                <div>
                    <head>Capitulum F2</head>
                    <p>Denunciamus et declaramus quod cuicumque clandestina matrimonia, contra iuris prohibicionem, eciam in casu alias licito, per uerba contrahunt de presenti, tam ipsi contrahentes quam eciam omnes laici et clerici ac religiosi qui presbyteri non sunt qui scienter et sponte non casu fortuito, tali matrimonio intersunt, par constituciones tam prouincialis concilii quam predecessorum nostrorum, incurrunt excommunicacionis, presbyteri uero suspensionis per triennum sentenciam ipso facto.</p>
                    <p>Inhibemus igitur et inhibitum esse a iure declaramus ne matrimonia clandestine contrahantur sed, cum contrahenda fuerint sacerdotes publice ter, scilicet per tres dies dominicos uel festiuos, proponant in ecclesiis, competenti termino prefinito, ut infra illum qui uoluerit et ualuerit legitimum impedimentum opponat.</p>
                    <p>Et ipsi sacerdotes nichilominus per se ipsos fideliter et diligenter inuestigent utrum aliquod impedimentum obsistat.</p>
                    <p>Quod si apparuerit uel eciam de ipso probabilis coniectura, contractus matrimonii interdicatur expresse donec quid super hoc fieri debeat declaretur.</p>
                </div>
                <div>
                    <head>Capitulum F3</head>
                    <p>Sacerdos uero qui tales coniuncciones inhibere contempserit aut quilibet regularis qui eis interesse presumpserint, per triennium ab officio suspendatur, grauius nichilominus puniendus prout culpe ipsius qualitas postulabit.</p>
                    <p>Sed et illis qui taliter copulari presumpserint, condigna penitencia iniungatur et, si sic coniuncti simul publice cohabitare presumpserint, Ecclesia eos tanquam publicos concubinarios reputabit.</p>
                    <p>Uerumtamen, si clandestine contrahentes talia matrimonia postea in facie ecclesie publicare uoluerint, ab ecclesia recipienda erunt et approbanda tanquam a principio in conspectu Ecclesie contracta, nisi uel consanguinitas uel aliud legitimum impedimentum appareat.</p>
                    <p>Ita uidelicet quod publice, coram sacerdote et aliis pluribus personis, confiteantur se matrimonium contraxisse uel de nouo matrimonium in ecclesia contrahant de presenti eisque, si postulauerint, detur benediccio nupcialis, iniuncta tamen prius eis per sacerdotem penitencia competenti pro eo clandestine contraxerunt.</p>
                </div>
                <div>
                    <head>Capitulum F4</head>
                    <p>Nullus autem sacerdos ignotas personas de remotis partibus uenientes matrimonialiter copulare presumat, siue ambe ignote fuerint siue altera illarum tantum, nec tale matrimonium faciendum denunciet in ecclesia, absque nostra uel officialis nostri licencia speciali.</p>
                    <p>Sed nec sacerdotum aliquis parochianum alienum ad matrimonium contrahendum recipiat, ignorante proprio sacerdote.</p>
                    <p>Si uero sponsus et sponsa de diuersis parochiis fuerint, matrimonium poterunt contrahere et nupcialem benediccionem recipere in quacumque ecclesia maluerint, dum tamen ueras litteras uel certos nuncios suorum presbyterorum ostendant, continentes quod in ecclesiis quarum sunt parochiani, matrimonium denunciatum legitime fuerit contrahendum, quodque ipsi presbyteri nullum sciunt uel audiuerunt impedimentum quominus inter eos matrimonium possit esse.</p>
                    <p>Licet autem aliqui transtulerint domicilium suum in parochiam alienam, nichilominus tamen denunciacio matrimonii contrahendi fiat in prima ecclesia in cuius parochia diu morati sunt et, eciam in illa in qua suum transtulerunt domicilium et morantur, precipue si nouiter transtulerunt.</p>
                    <p>Eis autem qui, rupta fide sponsaliorum, matrimonium cum aliis contrahunt non detur benediccio nupcialis, prout inter Instrucciones ubi de matrimonio agitur, est premissum.</p>
                </div>
                <div>
                    <head>Capitulum G0</head>
                    <p>De ordine.</p>
                </div>
                <div>
                    <head>Capitulum G1</head>
                    <p>Statuimus atque precipimus quod, pro beneficiis ecclesiasticis seu ordinibus obtinendis uel pro iusticia reddenda, aliquid ex pacto non detur.</p>
                    <p>Alioquin dans seu soluens quod dedit et tantumdem de suo proprio perdat; recipiens uero illud quod recipit e tantumdem nomine pene fisco camere nostre, infra mensem a die solucionis et recepcionis, dare, soluere et restituere teneatur.</p>
                    <p>Alioquin, presentis constitucionis auctoritate, excommunicacionis sentenciam post lapsum eiusdem mensis se nouerint incursuros.</p>
                </div>
                <div>
                    <head>Capitulum G2</head>
                    <p>Precipimus ut nullus illegitime natus ad primam tonsuram uel quoslibet ecclesiasticos ordines uel ecclesiastica beneficia se ingerat seu presentet uel presentari faciat, absque legitima dispensacione.</p>
                    <p>Qui uero contrarium fecerit et qui talem scienter presentauerit, preter penam iuris, ipsum excommunicacionis uinculo innodamus.</p>
                    <p>Illegitimi quoque beneficia ecclesiastica, absque sufficienti dispensacione obtinentes, ipso facto ipsis beneficiis nouerint se priuatos.</p>
                </div>
                <div>
                    <head>Capitulum H0</head>
                    <p>De chrismate.</p>
                </div>
                <div>
                    <head>Capitulum H1</head>
                    <p>Rectoribus ecclesiarum seu capellanis precipimus ut nuncios idoneos, clericos uidelicet, mittant ante Pascha ad ecclesiam cathedralem ad chrisma et sanctum oleum deferendum qui cum debita reuerencia illis deferant et custodiant, ne sinistra manus illa contigere possit; nec unus nuncius, nisi pro tribus aut quatuor ecclesiis ad plus deferat.</p>
                    <p>Sed nec unus rector ab altero recipiat nouum chrisma.</p>
                    <p>Prius autem quam nouum recipiant, uetus super fontes infundant et ampullas seu uascula olei et chrismatis super eosdem fontes diligenter abluant.</p>
                </div>
                <div>
                    <head>Capitulum H2</head>
                    <p>Si autem contigerit oleum uel chrisma alicui deficere, statim ad archipresbyterum uel ad uicinas ecclesias mittat, et si ab eis habere non poterit uel absque periculo expectare, si aliquid residui fuerit, admisceatur illi residuo chrismatis uel olei aliud oleum non consecratum et ex eis faciat quod incumbet quoniam sacrum trahit ad se non sacrum.</p>
                </div>
                <div>
                    <head>Capitulum H3</head>
                    <p>Illud quoque districte precipimus omnibus sacerdotibus ut eucharistiam, fontes, chrisma et oleum sanctum fideliter, diligenter et deuote custodiant, ea sub fidis clauibus collocantes, ne manus nefaria ad ea possit extendi.</p>
                    <p>Qui uero incaute, in loco clauibus non firmato et diligenter et fideliter non custodito ea reliquerit, tribus mensibus debet ab officio suspendi.</p>
                    <p>Et si, per eius incuriam seu negligenciam, mus uel aliud animal illud comederit, ultra predictos tres menses quadraginta diebus peniteat arbitrio confessoris.</p>
                    <p>Si uero aliqua enormia seu nefaria inde fieri contigerit, grauiosi subiaceat ulcioni, de quo inter Instrucciones, ubi de eucharistia agitur, est premissum.</p>
                </div>
                <div>
                    <head>Capitulum H4</head>
                    <p>Prohibemus ne aliquis nostre diocesis ab alieno episcopo se permittat uel faciat sine nostra licencia, tonsorari in clericum uel eciam ordinari, alioquin suscepti ordinis execucione carebit, ad quam nequaquam restituetur, nisi peracta condigna penitencia de transgressione huiusmodi et contemptu.</p>
                </div>
                <div>
                    <head>Capitulum I0</head>
                    <p>De excommunicacione et interdicto.</p>
                </div>
                <div>
                    <head>Capitulum I1</head>
                    <p>Statuimus quod si clerici uel laid fuerint excommunicati uel interdicti et, eorum occasione siue culpa, ecclesia fuerit interdicta uel a diuinis in ea cessatum, nequaquam absoluantur, donec ecclesie super damno quod ex hoc passa est, fuerit satisfactum.</p>
                </div>
                <div>
                    <head>Capitulum I2</head>
                    <p>Illud eciam statuimus ut quicumque clericus uel laicus, publice excommunicatus uel nominatim interdictus, iubente capellano uel eius uicario de ecclesia, dum diuina aguntur officia, monitus exire noluerit, interdictus eo ipso sit excommunicatus, excommunicatus uero alia excommunicacionis sentencia presentis constitucionis auctoritate, nouerit se ligari et insuper, sacerdos officium dimittat, nisi iam canonem inceperit, quia tunc perficere debet officium iam inceptum.</p>
                    <p>Uerumtamen omnes alii exire debent ecclesiam, preter ipsum presbyterum celebrantem et unum uel duos clericos qui eidem presbytero deseruiant.</p>
                    <p>Illud autem sciendum est quod, sicut non licet excommunicato intra ecclesiam audire diuina, sic nec extra illam, puta extra fores patentes.</p>
                </div>
                <div>
                    <head>Capitulum I3</head>
                    <p>Canone autem completo et corpore et sanguine Domini sumptis, non est in missa, excommunicato presente, ulterius procedendum.</p>
                    <p>Sed si Ecclesia temporalem iurisdiccionem in loco illo habeat, potest illum expellere uiolenter uel, si non habet, potest ecclesia requirere dominum temporalem quod illum expellat.</p>
                    <p>Et talis excommunicatus, propter talem rebellionem seu contumaciam, debet iterum excommunicari.</p>
                </div>
                <div>
                    <head>Capitulum I4</head>
                    <p>Si autem occultum est illum qui intrat ecclesiam esse maiori excommunicacione ligatum et est ibi aliquis sciens secrete eum esse excommunicatum, monendus est ab illo secrete ut exeat.</p>
                    <p>Qui si exire noluerit, monens eum exeat caute de ecclesia, ita quod alii, ignorantes illum esse excommunicatum, hoc perpendere non possint.</p>
                    <p>Cum enim ipse occulte sciat, occulte illum uitare debet ut saltem uerecundie rubore confusus, pro latenti excessu satisfacere compellatur.</p>
                    <p>In publico autem illum uitare non debet, ne per hoc ipsius occulta excommunicacio aliis nota fiat.</p>
                    <p>Idemque dicendum est, si solus sacerdos pro certo sciat aliquem esse maiori excommunicacione ligatum, non enim debet illum publice seu manifeste in ecclesia uel extra uitare, nisi hoc possit per testes uel alio modo legitime comprobare, tunc enim potest et debet eum uitare publice, licet talis excommunicacio non sit per ecclesiam publicata.</p>
                    <p>Sed, si sacerdos non potest hoc legitime comprobare quia forte ipse solus, uel cum uno tantum socio uidit, uel ille in secreto hoc sibi dixit, debet eum monere secrete ita quod a nemine cognoscatur; secundum ea que inter Instrucciones ubi de penitencia agitur, sunt premissa.</p>
                    <p>Sed et si dicatur sacerdoti in ecclesia uel extra quod aliquis parochianus suus sit excommunicatus quia percussit clericum uel alia de causa, licet plures hoc asserant, non tamen debet eum in ecclesia uel extra uitare, nisi ille coram testibus confessus fuerit, uel nisi in publica forma constiterit ipsum excommunicatum esse, uel nisi hoc sacerdos uiderit et probare possit, uel nisi aliquis iudex ecclesiasticus sibi mandauerit et eum tanquam excommunicatum iusserit euitari.</p>
                    <p>Sed et quamuis aliqui probare uelint, coram sacerdote talem excommunicatum esse, ipse tamen non habet potestatem, sua auctoritate, huiusmodi probaciones recipiendi.</p>
                </div>
                <div>
                    <head>Capitulum I5</head>
                    <p>Excommunicatos autem et nominatim interdictos, per totam nostram diocesim, ab omnibus regularibus et secularibus, exemptis et non exemptis, precipimus in diuinis officiis et sacramentis ecclesiasticis euitari, quia nulli possunt in hoc apostolicis priuilegiis se tueri.</p>
                    <p>Qui uero contra fecerint uel tales ad ecclesiasticam sepulturam receperint, aut celebrare in ecclesia interdicta presumpserint, ecclesie in quibus talia fient subiaceant interdicto, saluis Templariorum et Hospitalariorum priuilegiis, quibus a Sede Apostolica est indultum ut semel in anno ad ecclesiasticum officium admittantur in ecclesiis interdictis, ita tamen quod tunc non sepeliantur ibi corpora defunctorum.</p>
                    <p>Qui uero interdicti uel in ecclesiis interdictis, scienter diuina officia celebrare presumunt, irregularitatem incurrunt eciam si sint religiosi quantumcumque exempti et insuper, suis beneficiis sunt priuandi.</p>
                </div>
                <div>
                    <head>Capitulum I6</head>
                    <p>Cum uero ciuitas, castrum uel villa interdicta est, omnibus parochianis illius loci negantur ibi omni ecclesiastica sacramenta, preter baptisma paruulorum et penitencia morientium et corpus Christi.</p>
                    <p>Et ideo permissum est ecclesiarum ministris tempore talis interdicti, non pulsatis campanis, uoce submissa, ianuis clausis, excommunicatis et interdictis exclusis, semel in hebdomada missam celebrare, causa conficiendi corpus Domini, quod non debet decedentibus in penitencia denegari.</p>
                    <p>Recipientibus eciam signum crucis et aliis peregrinis non est, tempore talis interdicti, penitencia cum eam postulauerint deneganda.</p>
                    <p>Clerici eciam decedentes qui interdictum seruauerint, sine Campanorum pulsacione et cessantibus omnibus sollemnitatibus, tempore talis interdicti, in cimeterio ecclesie cum silencio tumulentur.</p>
                    <p>In conuentualibus quoque ecclesiis, tempore talis interdicti, bini et bini uel simul tres ualent horas canonicas potius legere quam cantare, ianuis clausis, interdictis et excommunicatis exclusis, et uota ita depressa quod excommunicati exterius audire non possint.</p>
                    <p>Sane clerici qui causam non prestiterunt interdicto alicuius loci ob culpam hominum uel domini eiusdem loci interdicti, si ad alia loca non interdicta uenerint uel se transtulerint, licite possunt ibi diuina officia audire et eciam celebrare.</p>
                </div>
                <div>
                    <head>Capitulum I7</head>
                    <p>Cum autem a nobis uel curia nostra aliqua ecclesia nostre diocesis, ob culpam seu defectum prioris uel rectoris seu capellani eiusdem, ecclesiastico supposita fuerit interdicto, uolumus et concedimus, de gracia speciali, ut tunc nichilominus conferantur ibidem omnibus parochianis eiusdem ecclesie omnia ecclesiastica sacramenta per alios sacerdotes, licencia tamen a nobis prius specialiter obtenta.</p>
                    <p>Missam tamen uel alias canonicas horas nullus omnino ibi aut in parochia ipsa dicat, et si forte tunc aliquis parochianorum decesserit, sine Campanorum pulsacione et cessantibus aliis sollemnitatibus que fiunt intra ecclesiam in exequiis mortuorum, simpliciter mittatur infra ecclesiam et postmodum in cimeterio tumuletur et hoc per alios, ut diximus, sacerdotes, nam priorem, rectorem et capellanum predictos omnino abstinere precipimus a premissis et generaliter ab execucione officii sui in ecclesia et parochia ipsa.</p>
                    <p>Parochiani eciam ecclesie, a nobis ex premissa causa interdicte, accedentes ad alias ecclesias non interdictas, possint ibi, de nostra premissione, audire diuina.</p>
                    <p>Si uero, propter culpam domini temporalis, aliqua ecclesia fuerit interdicta, consulimus ut populus alibi diuina non audiat ipsi tamen domino id specialiter prohibemus.</p>
                    <p>Quod si, ob culpam ipsius populi seu aliquorum de populo fuerit interdicta, expresse interdicimus ne alibi diuina officia audire presumant.</p>
                    <p>De sententiis excommunicacionis, suspensionis et interdicti plenius inter Instrucciones, ubi de animarum regimine agitur, est premissum.</p>
                </div>
                <div>
                    <head>Capitulum I8</head>
                    <p>Precipimus rectoribus et capellanis ecclesiarum omnibus, sub pena excommunicacionis, ut precepta et sentencias interdici et excommunicacionis que nos uel officialis noster uel alius, auctoritate nostra, mandauerimus obseruari uel mandabimus in futurum, postpositis odio, gracia uel timore fideliter obseruent et quantum in eis fuerit ab aliis faciant obseruari.</p>
                </div>
                <div>
                    <head>Capitulum I9</head>
                    <p>Si quis autem ex capellanis seu rectoribus a nobis uel officiali nostro mandatum receperit quod aliquem excommunicet uel interdicat, ante omnia moneat ipsum, testibus adhibitis et lecto sibi mandato quod recepit, primo, secundo et tercio per legitima interualla et quarto ad maliciam conuincendam ut satisfaciat de eo pro quo excommunicari uel interdicti mandatur.</p>
                    <p>Quod si ille facere noluerit, ipsum excommunicet uel interdicat sub his uerbis: Cum ego talis mandatum a tali receperim ut talem per excommunicacionis, uel interdicti sentencias compellam ad faciendum tale quid, sub hac forma ponatur tota forma mandati, [1] et eum super hoc legitime monuerim, ipse uero obedire contempserit et facere quod mandatur idcirco uolens, ut teneor, obedire ipsum et auctoritate Dei omnipotentis, Patris et Filii et Spiritus Sancti et beatorum apostolorum Petri et Pauli et omnium sanctorum et premissi mandati, exigente ipsius contumacia, ipsum excommunico in his scriptis, uel suppono ecclesiastico interdicto, uel ei ingresum ecclesie interdicto et tamdiu excommunicatum uel interdictum denuncio donec fecerit quod mandatur, ut spiritus eius in die iudicii saluus fiat.</p>
                    <p>Hanc autem sentenciam scriptam legendo proferat et promulget; qua sentencia recitata, scribatur sic: Lata fuit hec sentencia in tali loco, coram tali populo, anno, mense et die talibus, presentibus talibus testibus ad hoc specialiter uocatis et rogatis.</p>
                </div>
                <div>
                    <head>Capitulum I10</head>
                    <p>Si autem in genere uelit sentencias ipsas ferre, ita dicet: Cum ego, prior, rector, uel capellanus talis ecclesie, monuerim generaliter in tali ecclesia primo, secundo et tercio et eciam quarto ad maliciam conuincendam ut quicumque fecit talem talam, uel ignem apposuit, uel tale furtum fecit, satisfaceret infra talem diem iam clapsam ut nullus satisfacere curauerit.</p>
                    <p>Ideo eum uel eos qui talia fecerunt in his scriptis excommunico uel suppono ecclesiastico interdicto.Et talem proferens in quemquam sentenciam tenetur exemplum huiusmodi sententie excommunicato seu interdicto infra mensem, post diem late sententie, tradere requisitus, super qua requisicione fieri debet publicum instrumentum uel littere testimoniales sigillo authentico consignate.</p>
                    <p>Qui uero aliter quam premissum est sentencias excommunicacionis uel interdicti tulerit, graues penas in iure scriptas incurrit.</p>
                    <p>Nullus ergo nimium ad ferendum tales sentencias festinet sed semper coram testibus monicio trina precedat et in scriptis proferantur et cause propter quas feruntur expresse in eis conscribantur.</p>
                    <p>De sententiis excommunicacionis, suspensionis et interdicti et de absolucione a maiori uel minori excommunicacione uel eciam ab anathemate, inter Instrucciones, ubi de animarum regimine agitur, plenius est premissum.</p>
                    <p>Si uero mandatum receperit ut aliquem excommunicatum uel interdictum denunciet, ainc nulla monicio necessaria est, sed utatur hiis uerbis: Ego talis, auctoritate et mandato talis, denuncio talem excommunicatum uel interdictum.</p>
                </div>
                <div>
                    <head>Capitulum I11</head>
                    <p>Ceterum si ab aliquo delegato uel subdelegato uel conseruatore mandatum simile receperit uel quod aliquem citet uel simile, si ille sit delegatus a papa uel eius legato et authenticum uiderit, obediat et seruet formam predictam.</p>
                    <p>Si uero non uiderit, non obediat, sed curiam nostram consulat, idemque faciat si, ex causis probabilibus, de illius iurisdiccione dubitat.</p>
                    <p>Si uero sit subdelegatus a subdelegato uel eciam a delegato legati, non obediat ei.</p>
                </div>
                <div>
                    <head>Capitulum I12</head>
                    <p>Nullus autem rector uel curatus sentencias excommunicacionis uel suspensionis in quemquam sua auctoritate proferre presumat, prout inter Instrucciones dictum est.</p>
                    <p>Illud autem statuimus quod is cui a nobis uel a curia nostra litteratorie mandatur ut aliquem excommunicatum uel interdictum debeat nunciare, nisi littera ipsa, infra octo dies a data ipsius littere computandos, sibi presentata fuerit ad execucionem mandati huiusmodi minime teneatur.</p>
                    <p>Si uero in mandatis receperit ut aliquem uel aliquos ad certam diem citet, non aliter teneatur exequi quod mandatur, nisi saltem per quatuor dies ante diem qua ille comparere iubetur, littera ipsa sibi extiterit presentata, die ipsa in ipsis quatuor diebus minime computata.</p>
                    <p>Is autem qui huiusmodi denunciatorias uel citatorias litteras presentabit, nomina citandorum uel denunciandorum et diem qua comparere tenentur et ad cuius instanciam sunt citati uel denunciati, capellano seu rectori scripta tradere studeat, priusquam ab illo litteram recuperet sigillatam.</p>
                    <p>Ut autem in talibus cautius procedatur, precipimus quod omnes rectores et curati propria sigilla habeant, quibus sigillent litteras nostras uel officialis nostri, per quas eis aliquid demandatur, in signum recepti et executi mandati.</p>
                    <p>Citaciones autem sine difficultate et gratis faciant et sigillent.</p>
                </div>
                <div>
                    <head>Capitulum I13</head>
                    <p>Statuimus quod clerici beneficiati qui, per annum in excommunicacione perstiterint et negligentes in petenda absolucione fuerint, omni beneficio iam adepto priuentur nisi cum eis per nos, ex causis legitimis, fuerit dispensatum.</p>
                    <p>Laici uero qui excommunicacionis sentenciam, auctoritate nostra uel officialis nostri in ipso prolatam, ultra dies quadraginta animo sustinuerint indurato, pro qualibet quadragena dierum sexaginta solidos Turonensium, secundum statuta predecessorum nostrorum, soluere compellantur.</p>
                    <p>Et si forte per annum et ultra in eadem excommunicacione perstiterint, domini temporales moneantur, secundum formam iuris et, si necesse fuerit, per censuram ecclesiasticam compellantur ut illos ad ecclesie unitatem redire compellant.</p>
                    <p>Quod si forte, quod absit, per annum et ultra in eadem excommunicacione pertinaciter manserint, capellani et rectores ecclesiarum teneantur, sub pena suspensionis tales, tanquam de fide suspectos, citare ad proximam synodum coram nobis de fide catholica responsuros ut uidere possimus utrum in tenebris ambulent an in luce.</p>
                </div>
                <div>
                    <head>Capitulum I14</head>
                    <p>Illud eciam precipimus quod, postquam aliquem de parochianis uestris a nobis uel ab officiali nostro uel a quolibet alio, pro alicuius querela uel eciam a iure uel per constituciones nostras, publice excommunicatum, interdictum uel suspensum noueritis, illum non recipiatis postmodum ad diuina nec ad ecclesiastica sacramenta, quantumcumque satisfecerit conquerenti seu de eo, propter quod excommunicacionem, interdictum uel suspensionem incurrerit donec uobis constiterit, per nostras uel officialis nostri litteras ipsum fuisse, secundum formam Ecclesie, ab hiis sententiis absolutum.</p>
                    <p>Ceterum statuimus et statutum fore in prouinciali concilio nunciamus quod rectores et capellani habeant rotulos nomina excommunicatorum sue parochie continentes et annum et diem excommunicacionis et nomen cuiuslibet excommunicati et excommunicatoris et eius ad cuius instanciam excommunicatus est, quodque illos excommunicatos diligenter nuncient, prout in litteris excommunicacionis uiderent contineri et moneant plebes suas ne cum illis participent, alioquin contra eos procedetur.</p>
                    <p>Et eos qui per biennium et ultra in excommunicacione perstiterint, nobis in synodis insinuare procurent.</p>
                </div>
                <div>
                    <head>Capitulum I15</head>
                    <p>Ad hec, quamuis aliqui, nostra seu curie nostre auctoritate excommunicari uel interdicti, in mortis articulo constituti, per uos uel alium sacerdotem absoluti seu reconciliati fuerint, prout inter Instrucciones, ubi de animarum regimine agitur, dictum est.</p>
                    <p>Interdicimus tamen omnibus sacerdotibus, sub pena suspensionis ab officio, quam contra facientes incurrere decernimus ipso facto ne talium corpora, absque nostra uel officialis nostri licencia, in cimeterio sepeliri presumant.</p>
                </div>
                <div>
                    <head>Capitulum I16</head>
                    <p>Illi autem, in quibus signa penitentie apparuerint, sed uiuentes absoluti non fuerint, possunt iuxta cimeterium sub terra sepeliri et postmodum, cum debebunt absolui, exhumabuntur et in cimeterio sepelientur.</p>
                    <p>Si uero nulla in eis penitentie signa apparuerint, debent longe a cimeterio, in archa lignea, supra terram, puta super murrum uel arborem patenter poni.</p>
                    <p>Debent autem defuncti absolui per eum per quem, si uiuerent, fuerant absoluendi et absolucio fiat cum psalmo Miserere mei, Deus, et cum oracione dominica et aliis que in uiuorum absolucione solent dici, que diximus in Libro pontificali et supra inter Instrucciones, ubi agitur de regimine animarum.</p>
                </div>
                <div>
                    <head>Capitulum J0</head>
                    <p>De diuersis constitucionibus.</p>
                </div>
                <div>
                    <head>Capitulum J1</head>
                    <p>Denunciamus et declaramus quod omnes illi qui retinent scienter, contra uoluntatem debitorum, instrumenta ipsorum debitorum de quibus plane satisfactum est eis, excommunicati sunt per constituciones predecessorum nostrorum.</p>
                </div>
                <div>
                    <head>Capitulum J2</head>
                    <p>Cum usurarum crimen utriusque testamenti ac iuris pagina detestetur, precipimus quod nullus omnino usuras aut aliquos contractus illicitos in fraudem usurarum simulatos in ciuitate uel diocesi Mimatensi exercere presumat.</p>
                    <p>Nos enim in quoslibet qui, post trinam monicionem capellanorum parochialium seu rectorum premisse ciuitatis et diocesi super hoc publice factas, contra hec facere attentauerint excommunicacionis sentenciam promulgamus, a qua absolui non possint donec resipuerint et plene restituerint sic extorta; nec eorum oblaciones in ecclesiis recipiantur, nec in cimeteriis sepeliantur, nec clerici talium exequiis intersint, nec pro eis orent.</p>
                </div>
                <div>
                    <head>Capitulum J3</head>
                    <p>Quoniam nonnulli iniquitatis filii uariis et diuersis modis diuersis litteris abutuntur in graue scandalum et perniciem plurimorum, idcirco tantis uolentes occurrere periculis, statuimus atque precipiendo mandamus ut nullus clericus aut laicus, religiosus aut secularis nostre diocesis seu quicumque infra diocesis nostre limites quomodolibet per se uel per alium litteras seu sigilla nostra seu curiarum nostrarum, uel eciam litteras apostolicas aut legatorum seu delegatorum, uel subdelegatorum sedis eiusdem, uel curie Bituricensis quomodolibet per se uel alium falsare presumat, aut eis quomodolibet abuti aut per alios uel per se ipsos falsatis scienter uti, siue fuerint iudices siue partes, procuratores seu eciam aduocati uel alii quicumque, alioquin in omnes et singulos contra facientes in hiis scriptis excommunicacionis sentenciam promulgamus.</p>
                </div>
                <div>
                    <head>Capitulum J4</head>
                    <p>Ne autem abusores huiusmodi pretextu ignorantie se ualeant excusare, constituciones felicis recordacionis Innocentii pape tertii et Gregorii pape noni, de huiusmodi abusionibus tractantes, presenti constitucioni de uerbo ad uerbum duximus subnectendas.</p>
                    <p>Constitucio Innocentii hec est: Nonnulli, gracia Sedis Apostolice abutendes [2].</p>
                    <p>Item Gregorii constitucio hec est: Quia nonnulli diuersis modis litteris apostolicis abutuntur [3].</p>
                </div>
                <div>
                    <head>Capitulum J5</head>
                    <p>Quia uero cordi nobis est abusores huiusmodi qui, in multorum perniciem inhumaniter debacchantur, pena debita castigare, precipimus uniuersis rectoribus et curatis ut, quando ab aliquo delegato mandatum receperint, quod aliquos citent aut excommunicatos denuncient huiusmodi litterarum atque apostolici rescripti tenores conscribant qualitates eciam tam sigilli quam bulle et alias circumstandas opportunas diligenter describant ut quando expedierit illa uidere possimus.</p>
                </div>
                <div>
                    <head>Capitulum J6</head>
                    <p>Antecessorum nostrorum uestigia prosequentes, presenti constitucione requirimus et hic publice monemus quaslibet seculares et ecclesiasticas personas temporalem iurisdiccionem in diocesi nostra habentes quod mandatum, bannum, statutum seu ordinacionem que, in preiudicium iuris et iurisdiccionis nostre et ecclesiastice potestatis directe uel indirecte fecisse uel fieri fecisse seu mandasse dicuntur hominibus et subditis suis ne uidelicet in curia nostra seu coram officiali nostro aliquem citent uel trahant, citari uel trahi faciant, aut citati uel tracti respondeant, penam, si contra egerint, comminando uel imponendo, infra duorum mensium spatium a publicacione presentis constitucionis computandum statutum, mandatum, bannum seu ordinacionem huiusmodi omnino effectualiter reuocent et patenter, ita ut ad quos noticia prohibicionis peruenit, eis reuocacio innotescat, quodque ulterius uerbo uel facto directe uel indirecte iurisdiccionem nostram et Ecclesie nullo modo per se uel per alios occupare, inuadere, turbare aut impedire presumant.</p>
                    <p>Alioquin eos qui mandatum, bannum, statutum et ordinacionem premissa fecisse uel fieri mandasse noscuntur et infra predictum tempus reuocare distulerint, uel ulterius iurisdiccionem nostram et Ecclesie uerbo uel facto, directe uel indirecte, quoquo modo per se uel per alios, occupare, inuadere uel turbare presumpserint, ex nunc, prout ex tunc, excommunicamus generaliter in hiis scriptis.</p>
                    <p>Eos quoque qui, pro exeeucione mandati, banni, statuti et ordinacionis premissorum uel alia qualibet occasione, clericos uel laicos, qui aliquos ad nostram curiam citari seu trahi fecerint uel interdicti aut excommunicacionis uel alias sentencias et processus contra eos obtinuerint, aut ibi in iudicio contenderint, aut eciam officialem, iudicem, baiulum uel nuncios nostros qui huiusmodi sentencias tulerint uel processus fecerint, compellere, per capcionem personarum uel rerum suarum uel propinquorum suorum uel alio quocumque modo ad desistendum uel ad obtinendum absoluciones uel sentenciarum seu processuum reuocaciones uel ad absoluciones seu reuocaciones huiusmodi faciendas.</p>
                    <p>Eos eciam qui in causis ad forum nostrum pertinentibus execuciones aliquas contra quascumque personas uel bona facere presumpserint, capientes et qui capi mandauerint seu procurauerint, uel execuciones seu similia fecerint, nisi infra unius mensis spatium cum debita satisfaccione, premissa reuocauerint et cum effectu destiterint, in hiis scriptis eadem excommunicacionis sentencia innodamus.</p>
                    <p>Addentes insuper quod contra tales faciemus inquiri et quos contra premissa deliquisse inuenerimus, excommunicatos nominatim denunciari publice faciemus et, pro singulis XL diebus quibus in mora fuerint penam contra excommunicatos editam exigemus et insuper, ad priuacionem feudorum, bonorum, priuilegiorum et libertatum que a nobis et Ecclesia Mimatensi obtinere noscuntur, contra eos, tanquam contra infideles, periuros et ingratos, procedere curabimus, prout iuri nouerimus conuenire.</p>
                </div>
                <div>
                    <head>Capitulum J7</head>
                    <p>Ne autem circa hec que necessaria sunt obmittamus et ne quis ignoranciam possit pretendere in premissis, duas constituciones felicis recordacionis domini Gregorii pape decimi presenti constitucioni de uerbo ad uerbum duximus subnectendas, quarum prima hec est:</p>
                    <p>Absolucionis beneficium ab excommunicacionis sentencia uel quamcumque reuocacionem ipsius ut suspensionis seu eciam interdicti per vim uel metum extorta presentis constitucionis auctoritate omnino uiribus uacuamus.</p>
                    <p>Ne autem sine uindicta uiolentie crescat audacia, eos qui absolucionem seu reuocacionem huiusmodi vi uel metu extorserint excommunicacionis sententie decernimus subiacere.</p>
                    <p>Item alia hec est:</p>
                    <p>Quicumque pro eo quod in reges, principes, barones, nobiles, baiulos uel quoslibet ministros eorum aut quoscumque alios, excommunicacionis, suspensionis seu interdicti sentencia fuerit promulgata, licenciam dederunt alicui occidendi, capiendi seu alias in personis aut bonis suis aut suorum grauandi eos qui tales sentencias postulerunt, siue quorum sunt occasione prolate, uel easdem sentencias obseruantes, seu taliter excommunicatis communicare nolentes, nisi licenciam ipsam re integra reuocarint, uel si ad bonorum capcionem occasione ipsius licentie si processum, nisi bona ipsa fuerint infra octo dierum spatium restituta, aut satisfaccio pro ipsis impensa in excommunicacionis sentenciam incidant ipso facto.</p>
                    <p>Eadem quoque sint sentencia innodati omnes qui ausi fuerint predicta licencia data uti, uel aliquod premissorum, ad que committenda licenciam dari prohibemus alias committere suo motu.</p>
                    <p>Qui autem in eadem sentencia manserint duorum mensium spacio, ex tunc ab ea non possint, nisi per Sedem Apostolicam, absolucionis beneficium obtinere.</p>
                </div>
                <div>
                    <head>Capitulum J8</head>
                    <p>Illud quoque sub excommunicacionis pena prohibemus ne quisquam laicorum nostre diocesis clericos seu ecclesiasticas personas trahere seu trahi facere presumat super quibuscumque personalibus accionibus, criminalibus uel ciuilibus, coram quocumque domino, iudice, baiulo uel quolibet alio temporali seu seculari seu secularem iurisdiccionem habenti.</p>
                    <p>Clerici uero contra hoc scienter facientes excommunicacionis incurrant sentenciam ipso facto.</p>
                    <p>Sed nec ipsi de facto coram talibus et super talibus siue a clericis siue a laicis tracti, in ipsis consentire aut coram eis super hiis respondere, sub eadem excommunicacionis pena, preter alias penas in iure scriptas, aliquo modo presumant.</p>
                    <p>Nos enim sentencias, condemnaciones et processus quoslibet coram talibus seu per eos siue eorum auctoritate uel mandato super talibus habitos irritos decernimus et inanes.</p>
                    <p>Si uero domini, iudices, baiuli premissi uel alii quicumque quomodolibet, directe uel indirecte, per se uel alios, tales in se consentire aut coram se respondere compellere, aut ab eis aliquid extorquere presumpserint ipsi domini, iudices, baiuli et quilibet alii excommunicacionis sententie ipso facto se nouerint subiacere, a qua absolui non possint, nisi prius de suo duplum eius restituant, quod a talibus habuerunt.</p>
                    <p>Nec remissio eorum a quibus exactum extiterit ipsos extorquentes aliquatenus ualeat excusare.</p>
                    <p>Sub anathematis quoque pena interdicimus clericis beneficia ecclesiastica obtinentibus et eciam in sacris ordinibus constitutis ne laicis contra ecclesias uel ecclesiasticas personas in causis decimarum uel primiciarum uel oblacionum patrocinari presumant.</p>
                </div>
                <div>
                    <head>Capitulum J9</head>
                    <p>Iniuncti nobis officii cura sollicitat, commissa preterita nos impellunt ut tam presentis innouacione statuti qua debitarum adieccione penarum nostris atque Mimatensis Ecclesie indemnitatibus consulamus ne nos qui alios in sua iusticia fouere tenemur, ius nostrum improuide negligere uideamur.</p>
                    <p>Qui igitur nonnulli bona et iura nostra Ecclesie Mimatensis spiritualia, ecclesiastica et temporalia modis uariis occupare et occupata detinere, Dei timore postposito, non uerentur, alii uero feuda et retrofeuda, bona et iura que a nobis et ecclesia memorata tenere debent, aliis personis recognoscere uel submittere non formidant.</p>
                    <p>Idcirco precipimus alias auctoritate nostra preceptum fuisse meminimus ipsis occupatoribus et detentatoribus ut bona et iura nostra et Ecclesie Mimatensis, a tempore legitime prescripcionis citra, absque nostra uel antecessorum nostrorum licencia et assensu, quocumque titulo occupata et detenta plene, integre et effectualiter restituere.</p>
                    <p>Ipsis uero non recognitoribus, submissoribus dictorum feudorum ac retrofeudorum ut recogniciones et submissiones a dicto tempore citra, quomodolibet factas, totaliter et cum effectu reuocare hinc ad instans festum Resurreccionis dominice non obmittant.</p>
                    <p>Requirimus insuper et monemus eos qui recogniciones et submissiones huiusmodi, per se uel per alios, quomodolibet receperunt aut recepi fecerunt seu consenserunt ut, omni fraude cessante, intra idem tempus illa resignare, remittere, repudiare et dimittere non obmittant.</p>
                    <p>De quibus restitucione, reuocacione, resignacione, remissione seu repudiacione, infra uiginti dies post prefatum Resurreccionis festum immediate sequentes, sufficienter nos certificare procurent per legitima documenta.</p>
                </div>
                <div>
                    <head>Capitulum J10</head>
                    <p>Ad hec interdicimus omnibus et singulis a nobis et Ecclesia Mimatensi quecumque bona eccleciastica uel mundana, iura, feuda uel retrofeuda quomodolibet tenentibus seu possidentibus, ne de cetero illa in totum uel in partem, quocumque modo uel titulo, alienare, transferre, recognoscere uel submiterre, quibuscumque personis ecclesiasticis uel mundanis, collegiis uel uniuersitatibus seu in illas, sine nostra aut successorum nostrorum licencia speciali, presumant.</p>
                    <p>Nos enim in omnes et singulos qui, que premisimus in prestitutis terminis non adimpleuerint, et qui amodo iura, bona, feuda et retrofeuda huiusmodi in totum uel in parte quomodolibet occupare, detinere, alienare, transferre, recognoscere et submittere et qui recogniciones seu submissiones huiusmodi scienter amodo recipere presumpserint, ex nunc ut ex tunc, in personas singulares excommunicacionis, in collegia uero seu uniuersitates interdicti, in hiis scriptis sentencias promulgamus.</p>
                    <p>Et insuper occupaciones, detentaciones, alienaciones, translaciones, recogniciones et submissiones ipsas reuocamus et totaliter annullamus.</p>
                </div>
                <div>
                    <head>Capitulum J11</head>
                    <p>Rursus, in tante ingratitudinis penam, bona, iura, feuda et retrofeuda ipsa olim occupata, detenta, alienata, translata, recognita uel submissa post lapsum dictum terminum, nisi que premisimus adimpleuerint, que uero deinceps occupari, detineri, alienari, transferri, recognosci uel submitti contra hanc nostram prohibicionem contigerit, ex nunc publicamus et confiscamus illa nobis et ecclesie applicantes, ad priuacionem aliorum feudorum, bonorum, iurium, priuilegiorum et libertatum que a nobis et Ecclesia ipsa tenere noscuntur, contra tales nichilominus prout expedire nouerimus processuri.</p>
                    <p>Eidem quoque excommunicacionis sententie decernimus subiacere eos qui bona immobilia, feuda, iura, iurisdicciones et libertates quarumlibet ecclesiarum nostre diocesis quoquo modo occupare, usurpare aut occupata detinere presumpserint nisi, infra duorum mensium spatium a presentis publicacione constitucionis numerandum taliter occupata seu detenta, cum omnibus fructibus et prouentibus inde perceptis et qui percipi potuerunt plene et integre restituerint ecclesiis illis seu ecclesiasticis personis ad quas talia pertinere noscuntur.</p>
                    <p>Uobis uniuersis et singulis ecclesiarum rectoribus et curatis precipientes quod presentem constitucionem, diebus dominicis post utramque synodum immediate sequentibus, in missarum solemniis, omnibus astantibus, diligenter exponere studeatis, et si forte quemquam hac excommunicacione ligatum noueritis nec illi nec alicui de domo sua sepulturam in morte, nec aliqua ecclesiastica sacramenta in uita ministrare uel ad diuina officia admittere presumatis.</p>
                </div>
                <div>
                    <head>Capitulum J12</head>
                    <p>Precipimus omnibus rectoribus et curatis, in uirtute sancte obedientie, ut, singulis dominicis Quadragesime, moneant et inducant plebes suas ut soluere debeant denarios sancti Priuati quos, absque peccato, detinere non possunt, prout est antiquitus fieri consuetum.</p>
                </div>
                <div>
                    <head>Capitulum J13</head>
                    <p>Quia, sicut intelleximus, plerique indocti et quorum uita et mores incogniti sunt, docere uolunt et magistri esse qui discipuli non fuerunt, districte inhibemus ne quis, in ciuitate uel diocesi nostra, docere uel scolas tenere in quacumque facultate presumat, absque nostra licencia speciali.</p>
                    <p>Alphabetum tamen, psalterium, cantum, officium ecclesiasticum et Donatum seu partes, unusquisque et ubique libere docere possit.</p>
                </div>
                <div>
                    <head>Capitulum J14</head>
                    <p>Precipimus uniuersis capellanis atque rectoribus ut presentes Instrucciones et Constituciones habeant et diligenter obseruent et a sibi subditis faciant obseruari.</p>
                    <p>Quodque illas quatenus tangunt laicos, in diebus dominicis in suis ecclesiis coram clero et populo, prout erit possibile et opportunum, legant et exponant.</p>
                    <p>Quatenus uero clericos tangunt caritatiue seorsum clericis illas insinuent, ne quis eorum per ignoranciam se in illis ualeat excusare.</p>
                </div>
                <div>
                    <head>Capitulum J15</head>
                    <p>Penas autem in transgressores premissarum Constitucionum, quibus certe pene adiecte non sunt, que quidem pene in iure expresse non sunt, nostro arbitrio reseruamus.</p>
                    <p>Reseruamus autem nobis potestatem interpretandi, declarandi, mutandi, addendi et minuendi in premissis quicquid, quotiens et quando uiderimus expedire.</p>
                </div>
                <div>
                    <head>Footnotes</head>
                    <p>[1] sub hac...mandati formerli in parentheses</p>
                    <p>[2] Citacion giuen: X, 1, 3, 28: III concile du Latran, can. 37</p>
                    <p>[3] Citacion: X, 1, 3, 43</p>
                </div>
            </div>
        </body>
    </text>
</root>
