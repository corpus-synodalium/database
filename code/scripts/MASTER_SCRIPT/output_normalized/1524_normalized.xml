<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Lambeth</title>
                <recordID>1524</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1281</origDate>
                <dateNotes/>
                <origPlace>Lambeth</origPlace>
                <diocese/>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Other</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1524</p>
                <p>Year: 1281</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1279x1292; dated 1281 in Forrest, English Provincial Constitutions, 48</p>
                <p>Place: Lambeth</p>
                <p>Diocese: None</p>
                <p>Province: Canterbury</p>
                <p>CountryModern: England</p>
                <p>Latitude: 51.4903</p>
                <p>Longitude: -0.1193</p>
                <p>PlaceNotes: None</p>
                <p>Classification: Other</p>
                <p>IssuingAuthority: John Peckham</p>
                <p>IssuingAuthorityAlt: John Pecham</p>
                <p>RegnalStart: 1279</p>
                <p>RegnalEnd: 1292</p>
                <p>Delegated: None</p>
                <p>ClassificationNotes: Unpublished drafts or personal mandates</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney II, 892-918</p>
                <p>EditionOther: Mansi 24, 403-428, Wilkins II, 51-61</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: Cheney concludes (p. 1118) that these &quot;represent a variety of personal mandates of the archbishop and of drafts for conciliar legislation which were later abandoned or revised. None the less, they passed into circulation in the province and some of them (I-IV and VI) were inserted and glossed by Lyndwood in the Provinciale.&quot; The specific context of the individual texts is presented in the introductory notes to the edition.</p>
                <p>BiblioRefs: Cheney, &quot;So-called Statutes of John Pecham and Robert Winchelsey,&quot; </p>
            </div>
            <div>
                <head>Text</head>
                <div>
                    <head>Incipit</head>
                    <p>Incipiunt constituciones fratris Iohannis de Peccham quondam Cantuariensis archiepiscopi.</p>
                    <p>Ab exordio nascentis ecclesie christiane ortodoxi patres retroactis temporibus errorum laqueis, morum corrupcionibus, aduersitatum molestiis, conciliorum tractatibus obuiauerunt.</p>
                    <p>In eis siquidem sapientes se mutuo exacuunt, et congregati sancti uiri Christi domini sensum et concilium faciliter impetrant, qui se spondet talibus sui nominis honorem zelantibus medium affuturum.</p>
                    <p>Sanctorum igitur patrum uestigiis inherentes, iurisque auctoritate compulsi, ac necessitate multiplici ecclesie perurgente, nos frater I. permissione diuina Cantuariensis archiepiscopus, totius Anglie primas, cupientes presentibus incomodis obuiare, sperantesque, Christi patrocinante gracia, ad hoc nos posse proficere, cum fratrum ac coepiscoporum nostrorum ac ceterorum nostre prouincie prelatorum assistencia efficaci, de prudentum uirorum consilio, hoc sacrum concilium mandauimus conuocari; intendentes, preuia spiritus sancti gracia, ope uestra et consilio transgressores canonum corrigere; quedam eciam olim salubriter edita, non tamen satis utentium moribus approbata, recensita stabilire, et contra nouellas quasdam tergiuersaciones, quas in fumo sulphureo non cessat abissi puteus exalare, nouis quibusdam remediis occurrere ut ualemus, in quo obtrectatorum dentes minime formidamus.</p>
                    <p>Quoniam etsi res diuine tanquam perfectissime in certis consistant finibus, humani tamen iuris condicionem in infinitum decurrere cogit necessitas manifesta.</p>
                    <p>Contemptum autem canonum immane esse piaculum utriusque docet pagina testamenti.</p>
                    <p>Decretis enim apostolicis et conciliorum diffinicionibus obsistentes a sancte matris ecclesie meritis sunt precisi, utpote quos rumphea Mosaica plectit sentencia capitali, et sapiencia incarnata illos qui ecclesiam non audiunt ethnicis et publicanis similes esse decreuit, ac contemptum auctoritatis apostolice in contemptum patris omnium redundare.</p>
                    <p>Quippe quos legum suarum Petrus ligat uinculis, in summi et celestis imperatoris palacio sunt ligati.</p>
                    <p>Econtra tamen quosdam friuole de christiani nominis titulo gloriantes tam clericos quam laicos cotidianis angustiis experimur iugum canonum abicere et apostolicas sancciones arrogancia diabolica conculcare, illius gloriosi martiris Thome patriarche nostri inmemores, qui se pro huiusmodi iuribus defendendis murum opposuit pro ipsis, primum sustinens exilium et postea passionem.</p>
                    <p>Lateranensis igitur concilii auctoritate premoniti, faciemus canonicas regulas recitari.</p>
                    <p>Et quia Lugdunense concilium ultimo celebratum eo enormius quo recensius infringitur, ne quis possit se in temeritate huiusmodi per ignoranciam excusare, ipsum uolumus in principio recenseri, non solum ut omnibus innotescat uerum eciam ut, si quid in ipso uideatur intollerabile istius consuetudini regionis, que in multis ab omnibus aliis est distincta, circa illud temperamentum apostolice clementie humiliter imploretur, quoniam, sacro testante eloquio, melior est obediencia quam uictima et quasi peccatum arriolandi est repugnare et quasi scelus idolatrie nolle acquiescere.</p>
                    <p>Hanc enim inobedienciam credimus esse causam mutacionis miserabilis utriusque parietis ecclesie Anglicane.</p>
                    <p>Secundo, constituciones sancte memorie domini Ottoboni eo faciemus legi reuerentius quo ipse in eisdem statutis suis hoc mandauit fieri per annos singulos ab archiepiscopis et episcopis in synodis suis de uerbo ad uerbum, postea ad honorem apostolicum sublimatus.</p>
                    <p>Tercio uero recitari uolumus concilium de Lameht, quod sancte memorie predecessor noster Bonefacius cum fratribus et coepiscopis sui temporis noscitur salubriter edidisse, ut circa ipsum quod dicitur fuisse appellacione suspensum qualiter procedi debeat uideatur.</p>
                    <p>Ultimo uero adiciemus que nobis uidentur necessario ordinanda.</p>
                </div>
                <div>
                    <head>Capitulum 1</head>
                    <p>De custodia eukaristie.</p>
                    <p>Altissimus de terra assumpti corporis creauit humani generis medicinam in vii uasculis repositam, que sunt vii ecclesie sacramenta que a plerisque nec cum condigna tractari reuerencia, nec cum debita diligencia dispensari fide didicimus oculata.</p>
                    <p>In hiis igitur presens correccio sumat exordium, et precipue circa corporis et sanguinis domini sacramentum quod est sacramentum et sacrificium, sacramentum sanctificans manducantes, et sacrificium oblacione sua uniuersis tam uiuis quam defunctis proficiens, pro quorum suffragiis immolatur.</p>
                    <p>Multos igitur esse numero et paucos merito domini sacerdotes cotidianis scandalis experimur, inter quorum dampnabiles accidias hanc plangimus precipue quod ad hoc ipsum eukaristie sacramentum se irreuerentes exhibent supra modum, quod execratis linguis conficiunt, contemptibiliter custodiunt et reponunt, et ipsum tanto tempore negligunt immutatum donec corrumpantur species continentes; ut salutis auctor qui infinito amore se in uiaticum dedit ecclesie pro tante irreuerentie iniuria merito offendatur; in cuius remedium discriminis statuimus ut quilibet sacerdos quem canonica necessitas non excusat conficiat omni ebdomada saltem semel, et ut in qualibet ecclesia parochiali fiat tabernaculum cum clausura decens et honestum, secundum cure magnitudinem et ecclesie facultates, in quo ipsum corpus domini in pixide pulcherrima et lineis integumentis, sed nullatenus in loculo propter comminucionis deuitandum periculum collocetur, quod in omni dominica precipimus renouari.</p>
                    <p>In eleuacione uero ipsius corporis domini pulsentur campane in uno latere, ut populares, quibus celebracioni missarum non uacat cotidie interesse, ubicunque fuerint seu in agris seu in domibus, flectant genua, indulgencias concessas a pluribus episcopis habituri.</p>
                    <p>Sacerdotes autem in custodia eukaristie negligentes puniri precipimus secundum regulam concilii generalis, capitulo Statuimus, et grauius, si in negligencia perseuerent.</p>
                    <p>Circa deportacionem uero ipsius eukaristie ad egrotos, seruetur honestas alias et alibi constituta.</p>
                    <p>Attendant insuper sacerdotes quod cum communionem sacram porrigunt simplicibus paschali tempore uel alio sollicite eos instruant sub panis specie simul eis dari corpus et sanguinem domini, immo Christum integrum vivum et uerum qui totus est sub specie sacramenti.</p>
                    <p>Doceant eciam eosdem illud quod ipsis eisdem temporibus in calice propinatur sacramentum non esse, sed uinum purum eis hauriendum traditum ut facilius sacramentum gluciant quod ceperunt.</p>
                    <p>Solis enim celebrantibus sanguinem sub specie uini consecrati sumere in huiusmodi minoribus ecclesiis est concessum.</p>
                    <p>Instruant eciam eosdem sumptum ore sacramentum non nimis dentibus comminuere, sed tritum modice sorbere perfecte, ne particulam aliquam eueniat in dentium interstitiis uel alibi remanere.</p>
                    <p>Parochiales insuper sacerdotes caueant diligenter ne alicui dent corpus domini nisi prius constet eis ipsum fuisse confessum testimonio uel iudicio fidedigno, et huiusmodi certificacionis honus ipsi suscepturo imponimus sacramentum qui habet ea que saluti sue sunt necessaria procurare.</p>
                    <p>Nullus eciam sacram communionem prebeat parochiano alterius sacerdotis sine ipsius licencia manifesta; quam ordinacionem non intendimus ad peregrinantes extendere, nec necessitatis casui derogare.</p>
                </div>
                <div>
                    <head>Capitulum 2</head>
                    <p>De annualibus.</p>
                    <p>Sacerdotes insuper caueant uniuersi ne missarum peculiarium seu familiarium se celebracioni obligent, quominus ualeant canonico officio commissam sibi officiare ecclesiam, ut tenentur.</p>
                    <p>Nec presumat aliquis annualia celebranda suscipere nisi pro defuncto celebret cotidie uel procuret specialiter celebrari.</p>
                    <p>Nullus eciam plura recipiat annualia celebranda quam habet socios sacerdotes, illo casu excepto in quo procurans suffragia fieri pro defuncto consentit expresse defuncti memoriam in missa alii uel aliis copulari.</p>
                    <p>Nec credat celebrans se dicendo missam unam posse satisfacere pro duobus, pro quorum utroque promisit specialiter et in solidum celebrare.</p>
                    <p>Licet enim dicat capitulum, De consec. di. v, Non mediocriter, quod nichil minus accipitur cum missa pro cunctis una dicitur quam si pro uno quolibet ipsorum diceretur, loquitur tamen de hiis missis, que anxiato corde dicuntur.</p>
                    <p>Absit enim ne a quoquam catholico credatur tantum intensiue proficere missam unam deuote celebratam mille hominibus pro quibus forsan dicitur quantum si pro eis mille misse deuocione consimili canerentur.</p>
                    <p>Licet enim ipsum sacrificium, quod est Christus, sit infinite uirtutis, non tamen in sacramento uel sacrificio in sue inmensitatis summa plenitudine operatur, alioquin pro uno mortuo nunquam oporteret missam dicere nisi unam.</p>
                    <p>Operatur enim in huiusmodi misteriis distribucione certa sue plenitudinis quam ipse eisdem lege infallibili alligauit.</p>
                    <p>Illos autem qui pro annualibus seu anniuersariis celebrandis stipendia receperunt, nec ex certa malicia uel accidia satisfecerunt ut tenentur, monemus ut omissa suppleant et ad plenum satisfaciant in futurum; et quandocunque id non fecerint, fructus taliter receptos pro animabus illorum qui eis talia contulerunt erogent pauperibus, aut si utrumque istorum sponte neglexerint, sicut fraudatores fidelium, ab ordinariis suis aspere corrigantur.</p>
                </div>
                <div>
                    <head>Capitulum 3</head>
                    <p>De baptismo.</p>
                    <p>Circa sacramentum baptismi quosdam comperimus deliquisse.</p>
                    <p>Cum enim periclitantibus paruulis pro necessitatis ineuitabilis articulo quibuscunque laicis uel mulieribus sit concessum in casibus huiusmodi periclitantes taliter baptizare et huiusmodi baptismum ad salutem constet sufficere si forma debita teneatur, nec debere baptizatos taliter iterum baptizari, quidam tamen stolidi sacerdotes sic baptizatos paruulos non sine sacramenti iniuria rebaptizant; quod ne de cetero fiat firmiter inhibemus, sed super sic baptizatos dicantur exorcismi et catecismi, propter reuerenciam ecclesie statuentis.</p>
                    <p>Forma autem sacramenti in lingua uulgari consistit, non solum in significatis uerum eciam in ordine eorumdem quo ipsum sacramentum est diuinitus institutum, quo Christus dominus illis uerbis et taliter ordinatis ut sunt in lingua latina regeneratiuam contulit potestatem.</p>
                    <p>Dicatur ergo sic a taliter baptizantibus: Ich crisne in þe name of þe uader etc. uel aliter in lingua materna secundum consuetudinem patrie; uel in gallico sic: Ieo baptize toi en nun du pere etc.</p>
                    <p>Quod si sacerdos racionabiliter dubitet an paruulus fuerit in forma debita baptizatus, tenens modum decretalis cum exorcismo et catecismo dicat: Si nondum baptizatus es, ego etc.</p>
                    <p>Attendant eciam sacerdotes, ne lasciua nomina que scilicet mox prolata sonant lasciuiam, imponi permittant paruulis baptizatis, sexus precipue feminini.</p>
                    <p>Et si contrarium fiat, per confirmantes episcopos corrigatur.</p>
                </div>
                <div>
                    <head>Capitulum 4</head>
                    <p>De sacramento confirmacionis.</p>
                    <p>Confirmacionis insuper sacramentum multi negligunt temerarie, quia desunt forsan ad talia uigiles hortatores; adeo ut plures immo innumeri sunt inueterati dierum malorum qui nondum confirmacionis graciam receperunt.</p>
                    <p>Cui negligentie dampnabili obuiantes, statuimus ut nullus ad sacra-[fo. 93ub]mentum corporis et sanguinis domini admittatur, extra mortis articulum, nisi fuerit confirmatus, uel nisi a recepcione confirmacionis fuerit racionabiliter impeditus.</p>
                </div>
                <div>
                    <head>Capitulum 5</head>
                    <p>Ne quinque simul ordines conferantur.</p>
                    <p>Cum secundum doctores theologicos milicia clericalis vii muniatur ordinibus, singulorum caracteribus in anima consignatis, per singulos eciam recipiens augmentum gratie, nisi ordinati ficte ordinem suscipiant seu crimine irretiti, expedit plurimum ipsos ordines minime recipere inculcatos, quoniam inculcacio reuerenciam minuit et graciam per consequens que per irreuerenciam repercutitur ab ingratis.</p>
                    <p>Contra dignitatem igitur tam reuerentissimi dinoscitur esse sacramenti, quinque simul, quatuor scilicet ordines non sacros cum uno sacro, alicui uni homini exhibere, unde in nonnullis aliis prouinciis quatuor minores ordines non simul faciliter conferuntur, ut ascendentes clerici ad Christi ministeria quasi canticum graduum continentes cum probati extiterint in minoribus officiis gradatim demum proficiant ad maiora.</p>
                    <p>Quia igitur ex singulis ecclesiis que pia, que religiosa, queque honestiora sunt tenemur eligere, et ea tanquam faciculum in Anglorum mentibus colligare, precipimus ut episcopi in hiis sequantur canonicas sancciones, minores eciam ordines quando id potest fieri bono modo pro sacramenti reuerencia dentur saltem aliquotiens conbinati, et recipientes eos seu simul seu sigillatim in uulgari lingua publice instruantur de distinccione ordinum, officiorum, et caracterum, ac de profectu gratie, que in singulis ordinibus digne accedentibus augmentatur.</p>
                </div>
                <div>
                    <head>Capitulum 6</head>
                    <p>De confessoribus.</p>
                    <p>Sacramentum penitentie naufragantium remedium singulare per quorundam insipienciam sacerdotum debito caret fructu, et qui credunt a fluctibus emergere perniciosius in dampnacionis pelagum demerguntur, dum de facto absoluunt plurimi quos de iure absoluere nequeunt; uiuificantes, ut ait propheta, propter pugillum ordei et fragmen panis animas que non uiuunt, utpote absoluentes de facto, excommunicatos a iure, et precipue ab Oxoniensi concilio propter lesionem seu perturbacionem ecclesiastice libertatis uel propter consimilia scelera in eodem concilio simili pena dampnata, seu decimas uel alia iura ecclesiastica detinentes, quibus obsistentes ut seductoribus animarum et puluillos consuentibus sub cubitis reproborum, omnibus Cantuariensis prouincie confessoribus sub nobis et nostris coepiscopis constitutis districtius inhibemus ne decetero manus audeant extendere ad seducendas huiusmodi animas per absolucionis signaculum, quod nouimus sine satisfaccione debita et speciali commissione archiepiscopi et episcopi non tenere, dum sunt in suis sceleribus pertinaces; existimantes nichilominus huiusmodi, non tam confessores quam fouearum diaboli confossores, peccare grauissime, cum conuincantur saltem tacite eisdem sceleribus consentire, et scelerosos in sua perfidia confortare; unde caueant ipsi ne eodem cum talibus excommunicacionis laqueo inuoluantur.</p>
                    <p>Cum insuper nos dudum pluralitatem beneficiorum sacrilege usurpatam cohibere uolentes, inhibuerimus sub pena excommunicacionis ne quis de facto ad tales in suis furtis et sacrilegiis contumaces manus extenderet absoluendos, quidam tamen sacerdotes potius Baal uel Belial quam domini saluatoris contrarium facere presumpserunt, occidentes animas Christi sanguine redemptas et eneruantes ecclesiasticam disciplinam.</p>
                    <p>Istos igitur quasi uulpes demolientes uineas domini ueraciter reputantes, sub pristina districcione precipimus iterato quatinus a talibus absoluendis decetero abstineant et ad renunciandum beneficiis obtentis illicite uel retentis sollicite inducant.</p>
                    <p>Alioquin sciant se certissime diuine malediccionis fulgure feriendos.</p>
                    <p>Sunt preterea nonnulli qui pretextu quorumdam priuilegiorum generalium a sede apostolica obtentorum spreta contra intencionem apostolicam auctoritate pontificali ipsorum pontificum irrequisito beneplacito et assensu ingerunt se subditorum eorumdem confessionibus audiendis, quorum presumpcionem uolentes reprimere ut tenemur, prohibemus sub pena excommunicacionis ne quis decetero absque episcopi licencia expressa uel probabiliter presumpta confessiones suorum audiat subditorum, nisi in audiendis confessionibus a iurisdiccione ordinaria diocesana et metropolitana expresso tenore sui priuilegii sit exemptus.</p>
                    <p>Et si qui contrarium facere presumpserint, procedatur contra eos sicut contra priuilegiorum temerarios abusores.</p>
                </div>
                <div>
                    <head>Capitulum 7</head>
                    <p>De penitencia solempnia.</p>
                    <p>Preterea cum iuxta sacros canones peccata grauiora, ut incestus et similia, que uulgatissima suo scandalo totam commouent ciuitatem, sint solempni penitencia castiganda, quorumdam tamen negligencia id agente, huiusmodi penitencia uidetur quasi in obliuionem tradita, et creuisse per consequens audacia huiusmodi horrenda facinora et flagicia perpetrandi; quocirca precipimus ut huiusmodi penitencia solempnis decetero imponatur secundum canonicas sancciones.</p>
                    <p>Absolucionem autem ab homicidio uoluntario, tam publico quam occulto, solis episcopis, extra necessitatis articulum, reseruamus, per quod minorum audaciam refrenare intendimus et non maiorum reuerentie in aliquo derogare.</p>
                </div>
                <div>
                    <head>Capitulum 8</head>
                    <p>De uno confessore in quolibet decanatu constituendo.</p>
                    <p>Licet a sanctis patribus iam pridem fuerit ordinatum ut in quolibet decanatu unus sit rector aut uicarius litterature sufficientis, illustratus gracia, fameque laudabilis, assignatus ad confessiones rectorum, uicariorum, aliorum eciam sacerdotum ac ministrorum ecclesie audiendas, iniungendasque penitencias, ut sit mare fusile in templi introitu iuxta templi tipici sacramenta; hoc tamen hactenus non fuit cleri moribus approbatum non sine multis dei iniuriis ac celebracionibus que exsecraciones potius dicerentur.</p>
                    <p>Ordinacionem igitur predictam a dissuetudine reuocantes, precipimus ut ipsa decetero inuiolabiliter obseruetur; ex hoc inhibere minime intendentes quin possint pretacti, si uoluerint, ad alios communes penitenciarios, dum tamen id constet, pro sacramento penitentie conuolare.</p>
                </div>
                <div>
                    <head>Capitulum 9</head>
                    <p>De informacione simplicium sacerdotum.</p>
                    <p>Ignorancia sacerdotum populum precipitat in foueam erroris; et clericorum stulticia uel ruditas, qui diffinicione canonica filios fidelium instruere iubentur, magis aliquando ad errorem proficit quam doctrinam.</p>
                    <p>Quidam eciam ceci predicantes non semper loca uisitant que magis constat ueritatis lumine indigere; testante propheta, quia paruuli petierunt panem, nec erat qui frangeret, et alio clamante quia egeni et pauperes querunt aquas, lingua eorum siti arruit.</p>
                    <p>In quorum remedium discriminum statuendo precipimus ut quilibet sacerdos plebi presidens, quater in anno, hoc est, semel in qualibet quarta anni, die una sollempni uel pluribus, per se uel per alium exponat populo uulgariter, absque cuiuslibet subtilitatis textura fantastica, quatuordecim fidei articulos, decem mandata decalogi, duo precepta euangelii, scilicet, gemine caritatis, septem eciam opera misericordie, septem peccata capitalia, cum sua progenie, septem uirtutes principales, ac septem gratie sacramenta.</p>
                    <p>Et ne quis a predictis per ignoranciam se excuset, que tamen omnes ministri ecclesie scire tenentur, ea perstringimus summaria breuitate.</p>
                    <p>Sciendum est igitur vii esse fidei articulos pertinentes ad misterium trinitatis; quorum quatuor pertinent ad diuinitatis intrinseca, tres uero pertinent ad effectus.</p>
                    <p>Primus est unitas diuine essentie in trium personarum indiuisibili trinitate, iuxta illud: Credo in unum deum.</p>
                    <p>Secundus est, Patrem credere ingenitum esse deum.</p>
                    <p>Tertius est, Filium credere unigenitum esse deum.</p>
                    <p>Quartus est, Credere spiritum sanctum, nec genitum nec ingenitum esse deum, sed a patre et filio pariter procedentem.</p>
                    <p>Quintus est, creacio celi et terre; hoc est, omnis uisibilis et inuisibilis creature a tota indiuisibiliter trinitate.</p>
                    <p>Sextus est, sanctificacio ecclesie per spiritum sanctum, et gratie sacramenta, et cetera omnia, in quibus communicat ecclesia christiana.</p>
                    <p>In quo intelligitur quod ecclesia cum suis sacramentis et legibus per spiritum sanctum omni homini quantumcumque peccatori sufficit ad salutem; et quod extra ecclesiam non est salus.</p>
                    <p>Septimus est, consummacio ecclesie per gloriam eternam in anima et carne ueraciter suscitanda; et per oppositum intelligitur eterna dampnacio reproborum.</p>
                    <p>Item, alii vii articuli pertinent ad Christi humanitatem.</p>
                    <p>Primus est, incarnacio seu uera carnis assumpcio ex sola per spiritum sanctum uirgine gloriosa.</p>
                    <p>Secundus est, ueri incarnati dei natiuitas ex uirgine incorrupta.</p>
                    <p>Tertius est, uera Christi dei passio et mors in cruce sub tirannide Pilati.</p>
                    <p>Quartus est, descensio Christi dei ad inferos in anima, quiescente corpore in sepulcro, ad spoliacionem tartari.</p>
                    <p>Quintus est, uera Christi resurreccio.</p>
                    <p>Sextus est, uera ipsius ad celos ascensio.</p>
                    <p>Septimus est, ipsius uenturi ad iudicium certissima expectacio.</p>
                    <p>Item, decem mandatorum ueteris testamenti tria ordinantur ad deum, que dicuntur mandata prime tabule; vii uero ad proximum, que dicuntur secunde tabule mandata.</p>
                    <p>In primo prohibetur omnis idolatria, cum dicitur: Non habebis deos alienos coram me.</p>
                    <p>In quo implicite prohibentur omnia sortilegia et omnes incantaciones, cum supersticionibus caracterum, et huiusmodi figmentorum.</p>
                    <p>In secundo, cum dicitur: Non assumes nomen dei tui in uanum, prohibetur principaliter heresis uniuersa, et secundario omnis blasphemia et irreuerens dei nominacio, precipue in periurio.</p>
                    <p>In tercio mandato, cum dicitur: Memento ut sabbatum sanctifices, precipitur cultus religionis christiane, ad quem indifferenter clerici et laici obligantur.</p>
                    <p>Ubi sciendum est quod obligacio ad feriandum in sabbato legali secundum formam ueteris testamenti expirauit omnino cum ceteris in lege cerimoniis, et successit in nouo testamento modus uacandi cultui diuino diebus dominicis, et ceteris diebus solempnibus ad hoc auctoritate ecclesie deputatis; quibus diebus modus uacandi non est sumendus a supersticione iudaica, sed a canonicis institutis.</p>
                    <p>Primum secunde tabule est patrem et matrem explicite temporaliter et spiritualiter honorare; implicite autem et secundario omnis homo, pro sui gradus merito, ex eodem mandato intelligitur honorandus.</p>
                    <p>In hoc autem mandato intelliguntur non solum pater et mater carnaliter, uerum eciam spiritualiter, ut pater sit prelatus ecclesie, mediatus uel immediatus; mater autem ecclesia, cuius sunt filii catholici uniuersi.</p>
                    <p>Secundum est: Non occides, in quo explicite inhibetur illicita persone interempcio consensu, uerbo, opere, et fauore; implicite uero hic omnis iniusta persone lesio inhibetur.</p>
                    <p>Spiritualiter eciam occidunt, qui non reficiunt indigentes; similiter occidunt, qui</p>
                    <p>detrahunt, uel qui innocentes opprimunt et confundunt.</p>
                    <p>Tertium mandatum est: Non mechaberis, in quo explicite inhibetur adulterium, implicite uero fornicacio; que explicite prohibetur Deuteronomio xxiii ubi dicitur: Non erit meretrix de filiabus Isrel, neque scortator de filiis Isrel.</p>
                    <p>Inhibetur eciam in eodem mandato omnis commixtio uiri et mulieris quam bona matrimonii non excusant; omnis eciam uoluntaria pollucio quocumque modo aliter studiose et uoluntarie procurata.</p>
                    <p>Quartum mandatum est: Non furtum facies, in quo explicite prohibetur clamdestina contractacio rei aliene, inuito domino; implicite uero omnis iniuriosa, seu per fraudem, seu per usuram, seu per uiolenciam, seu per metum rei usurpacio aliene.</p>
                    <p>Quintum mandatum est: Non loqueris contra proximum tuum falsum testimonium, in quo explicite prohibetur falsa testificacio ad nocendum; implicite autem falsa testificacio ad indignum contra merita promouendum.</p>
                    <p>In hoc eciam mandato omne mendacium, sed perniciosum precipue condempnatur.</p>
                    <p>Sextum mandatum est: Non concupisces domum proximi tui, suple, cum eius iniuria, in quo mandato implicite inhibetur cupiditas possessionis immobilis, catholici precipue cuiuscumque.</p>
                    <p>Septimum mandatum est: Non desiderabis uxorem eius, non seruum, non ancillam, non bouem, non asinum, nec omnia que illius sunt, in quibus omnis cupiditas possessionis aliene, quantum ad res mobiles, condempnatur.</p>
                    <p>Hiis autem decem mandatis duo superaddit euangelium: dileccionem scilicet dei et proximi.</p>
                    <p>Deum diligit qui predicta mandata ex amore, non ex timore pene, principaliter custodit; proximum autem debet quilibet diligere sicut seipsum, ubi hec coniunccio sicut non dicit equalitatem sed conformitatem; ut uidelicet diligas proximum tuum ad quod teipsum: hoc est, ad bonum, non ad malum; et quomodo teipsum: hoc est, spiritualiter, non carnaliter, secundum quod carnalitas dicit uitium; item, quantum teipsum: hoc est, in prosperitate et aduersitate, sanitate et infirmitate; item, quantum teipsum respectu temporalium: pro tanto ut plus diligas omnem hominem et singulum, quam omnem affluenciam temporalem; item, sicut teipsum: pro tanto ut plus diligas proximi tui animam seu anime salutem eternam quam tuam uitam propriam temporalem, sicut eciam anime tue uitam debes uite preponere carnis tue; item, qualiter teipsum:ut uidelicet omni alii in necessitate subuenias, sicut tibi uelles in necessitate consimili subueniri.</p>
                    <p>Et hec omnia intelliguntur, cum dicitur: Diliges proximum tuum sicut teipsum.</p>
                    <p>Sex sunt opera misericordie que ex Mathei euangelio patefiunt, que sunt: pascere famelicum; potare sitibundum; hospicio recipere peregrinum; uestire nudum; uisitare infirmum; consolari carceri mancipatum; septimum uero ex Tobia colligitur, quod est: sepelire corpora mortuorum.</p>
                    <p>Septem uero peccata capitalia sunt: superbia, inuidia, ira uel odium, accidia, auaricia, gula, luxuria.</p>
                    <p>Et est superbia amor excellende; de qua oriuntur iactancia, ostentacio, ipocrisis, scismata, et similia.</p>
                    <p>Inuidia uero est odium felicitatis aliene; de qua oriuntur detraccio, murmuracio, dissencio, peruersa iudicia et similia.</p>
                    <p>Ira est appetitus uindicte et nocumenti alieni que, cum perseuerat in corde, fit odium, de qua oriuntur persecuciones uerborum et factorum, plage, homicidia, et similia.</p>
                    <p>Accidia est tedium boni spiritualis, ex quo homo nec in deo nec in diuinis laudibus delectatur; ex qua sequitur ingnauia, pusillanimitas, desperacio, et similia.</p>
                    <p>Auaricia est immoderatus amor mobilis uel inmobilis affluende, uel illicite adquirendo, uel illicite detinendo; ex qua oriuntur fraus, furtum, sacrilegium, simonia, et omne turpe lucrum.</p>
                    <p>Gula est inmoderatus amor delectacionis secundum gustum in cibo et potu, in qua quintupliciter peccatur: scilicet in tempore, quando commeditur nimis mane aut nimis tarde aut nimis assidue; item in qualitate, cum queruntur cibaria opipara, id est nimis delicata; item in quantitate, quando nimis commeditur uel bibitur, quod est uilissimum genus gule; et est nimium in cibo et potu quod cor aggrauat et impedit sensum interiorem aut exteriorem, seu quod ledit corporis sanitatem; item in auiditate seu uoracitate; et ultimo in curiosa et exquisita alimentorum preparacione pro gule deliciis excitandis, que quinque continentur in hoc uersu: Prepropere, laute, nimis, ardenter, studiose.</p>
                    <p>Luxuriam uero non oportet notificare, cuius infamia erem inficit uniuersum.</p>
                    <p>Septem uero uirtutes principales sunt, fides, spes, caritas, que ad Deum ordinantur, et iccirco theologice appellantur; prudencia, iusticia, temperancia, fortitudo, per quas homo ad seipsum et proximum ordinatur.</p>
                    <p>Et est actus prudentie bonum eligere; actus iustitie recte facere; actus temperantie non impediri deliciis; actus fortitudinis, non dimittere bonum agendum pro angustiis uel molestiis quibuscunque.</p>
                    <p>Et dicuntur hee quatuor uirtutes cardinales, hoc est, principales; quia istis iiiior plures alie sunt subiecte de quibus, quia pro solis simplicibus laboramus, ad presens amplius non tractamus.</p>
                    <p>Septem eciam sunt gratie sacramenta, quorum dispensatores sunt prelati ecclesie; quorum quinque ab omnibus debent recipi christianis: utpote baptismus, confirmacio, penitencia, eukaristia suo tempore, et extrema unccio, que tantum illis dari debet qui grauis infirmitatis indiciis uidentur mortis appropinquare periculo; dum tamen, si fieri potest, detur dum sunt compotes racionis.</p>
                    <p>Et si contingat eciam eos frenesi uel quacunque alienacione mentis laborare, si ante alienacionem erant de sua salute solliciti, consulimus nichilominus eis hoc sacramentum fiducialiter ministrari.</p>
                    <p>Credimus enim et experimentis didicimus quantumcumque frenetico, si tamen sit predestinacionis filius, ipsius suscepcionem, uel ad habendum lucidum interuallum, uel saltem ad spirituale comodum, utpote augmentum gratie, profuturum.</p>
                    <p>Sunt et duo alia sacramenta, ordo et matrimonium; quorum primum perfectis conuenit, secundum uero noui testamenti tempore solis conuenit inperfectis: et tamen ipsum ex vi sacramenti credimus largiri graciam, si sincero animo contrahatur.</p>
                </div>
                <div>
                    <head>Capitulum 10</head>
                    <p>De excommunicacionum sententiis publicandis.</p>
                    <p>Eisdem eciam temporibus sententie publicentur, nostris ac predecessorum nostrorum temporibus olim late; uerbi gracia excommunicati sunt ex Oxoniensi concilio</p>
                </div>
                <div>
                    <head>Capitulum 10i</head>
                    <p>ecclesias suo iure priuantes, et earumdem libertates per maliciam et contra iusticiam infringere uel perturbare eciam contendentes; ubi tria genera hominum excommunicacionis uinculo innodantur: auferentes scilicet ecclesiis iura sua; infringentes ecclesiasticas libertates, et sine fraccione contenciose turbantes easdem.</p>
                    <p>Quod intelligimus non solum de generalibus libertatibus uniuersalis ecclesie, uerum eciam de specialibus tam temporalibus quam spiritualibus contra iusticiam ecclesie cuiuscunque; in quo illos excommunicari intelligimus precipue qui litteris aut iuribus curie laicalis ecclesiasticarum causarum processum impediunt, que ita ad ecclesiam pertinere noscuntur quod nullatenus possunt nec consueuerunt per seculare iudicium terminari; quod dicimus non intendentes predictam sentenciam ad istos tantummodo coartare nec turbaciones iurium ecclesiasticorum alias approbantes, sed quia huiusmodi dei et ecclesie inimicos uolumus rigore debito castigare.</p>
                    <p>Ex huius insuper sententie decreto excommunicatos denunciari precipimus omnes illos qui falso exempcionis titulo episcopalem aut archiepiscopalem processum impediunt aut subterfugiunt disciplinam.</p>
                </div>
                <div>
                    <head>Capitulum 10ii</head>
                    <p>Item, omnes illos qui pacem et tranquillitatem domini regis et regni iniuriose perturbare presumunt, et qui iura domini regis iniuste detinere contendunt.</p>
                    <p>Ex quo intelligimus excommunicari non solum guerrarum suscitantes horrorem, uerum eciam latrones publicos omnes pariter et predones et quoscunque regni iusticiam temere impugnantes.</p>
                </div>
                <div>
                    <head>Capitulum 10iii</head>
                    <p>Item, excommunicantur uniuersi qui scienter falsum perhibent testimonium uel perhiberi procurant uel qui tales testes scienter producunt ad impediendum iustum matrimonium uel ad exheredacionem alicuius hominis procurandam.</p>
                </div>
                <div>
                    <head>Capitulum 10iv</head>
                    <p>Item, excommunicantur aduocati omnes qui maliciose per quascunque excepciones uerum matrimonium impediunt ne effectum debitum sorciatur, uel in quibuscunque causis ut contra iusticiam processus ecclesie diutius suspendatur.</p>
                </div>
                <div>
                    <head>Capitulum 10v</head>
                    <p>Item, excommunicantur omnes illi qui gracia lucri, odii, uel fauoris, maliciose crimen imponunt alicui, cum apud bonas et graues personas non fuerit infamatus, ut sic ei purgacio indicatur, uel alio modo grauetur.</p>
                </div>
                <div>
                    <head>Capitulum 10vi</head>
                    <p>Item, excommunicantur omnes qui uacante ecclesia maliciose opponunt uel opponi procurant questionem de iure patronatus, ut uerum patronum a collacione illius ecclesie saltem impediant illa uice.</p>
                </div>
                <div>
                    <head>Capitulum 10vii</head>
                    <p>Item, excommunicantur omnes illi qui maliciose contempnunt exequi mandatum regis de excommunicatis capiendis, uel eorum impediunt capcionem seu procurant iniustam eorum liberacionem contra decretum ecclesiastice discipline.</p>
                </div>
                <div>
                    <head>Capitulum 10viii</head>
                    <p>Item, excommunicantur in concilio sancte memorie Ottoboni omnes illi qui pro impedimento pacis seu composicionis litigantium quicquam recipiunt donec ipsum sic receptum restituerint donatori.</p>
                </div>
                <div>
                    <head>Capitulum 10ix</head>
                    <p>Item, excommunicantur per eundem quicunque de domibus, maneriis, uel grangiis, uel locis aliis archiepiscoporum uel episcoporum uel aliarum personarum ecclesiasticarum contra ipsorum uoluntatem uel custodum rerum earundem aliquid auferunt uel consumunt uel iniuriose contractant; qua sentencia ligantur nec absolui possunt donec de iniuria satisfecerint competenter.</p>
                </div>
                <div>
                    <head>Capitulum 10x</head>
                    <p>Item, excommunicantur ab eodem quicunque abstrahunt uiolenter reum ad ecclesiam uel cimiterium uel claustrum fugientem, uel qui ei uictum necessarium prohibent exhiberi, uel qui res alienas in locis predictis depositas uiolenter asportant uel asportari faciunt, uel qui asportacionem talem factam nomine suo uel a familiaribus suis ratam habent, uel qui ad hoc publice uel occulte consilium uel auxilium prebuerint seu consensum.</p>
                </div>
                <div>
                    <head>Capitulum 10xi</head>
                    <p>Item, excommunicati sunt ab omnibus archiepiscopis et episcopis Anglie omnes qui ueniunt aut faciunt contra magnam cartam; que sentencia per sedem apostolicam est pluries confirmata.</p>
                    <p>De hac autem publicacione inquirant archidiaconi locorum diligenter; et quotiens presbiteros inuenerint predictam moralem instruccionem seu premissas excommunicacionum sentencias statutis temporibus populo minime predicasse, totiens eos arguant et, pena canonica castigando, supplere compellant quod temere omiserunt.</p>
                </div>
                <div>
                    <head>Capitulum 11</head>
                    <p>De hospitalitate tenenda.</p>
                    <p>Preterea, cum sacro testante eloquio, pastores greges sibi creditos pascere teneantur, ac os bouis triturantis non debeat alligari, statuimus ut rectores, qui in ecclesiis suis non faciunt residenciam corporalem nec habent uicarios, per iconomos suos hospitalitatis graciam exhibeant iuxta quod sufficiunt ecclesie facultates; adeo ut saltem parochianorum pauperum necessitati subueniatur extreme et ut qui ibidem transeuntes predicant uerbum dei, necessaria recipiant corporis alimenta, ne ecclesie ipsorum inopie uiolencia a predicantibus merito deserantur.</p>
                    <p>Dignus est enim operarius cibo suo, nec quisquam tenetur propriis stipendiis militare.</p>
                </div>
                <div>
                    <head>Capitulum 12</head>
                    <p>De certificacionibus faciendis.</p>
                    <p>Quidam ruralium decanorum in citacionibus faciendis contra omnem iuris ordinem de luciferana uersucia merito diffamantur, qui uidelicet certificacionem subdolam uendunt pro peccunia filiis falsitatis, nulla citacione ad noticiam citati ante certificacionem huiusmodi uel postea aliquatenus ueniente, unde frequenter euenit ut innocens condempnetur.</p>
                    <p>In cuius nequitie remedium statuimus ut nulli tradatur uel concedatur certificatorium, nisi die solempni inter missarum sollempnia, in ecclesia ubi citatus fouet larem uel amplius conuersatur, publice recitatum; hoc adiuncto moderamine, ut citatus sufficientes habeat inducias ut die et loco sibi prefixis competenter ualeat comparere.</p>
                    <p>Quod si casu aliquo tantum tempus arcet quod dilacioni locus non pateat, citacione facta publice coram testibus, detur certificatorium in ecclesia uel alio loco publico, coram testibus fidedignis; ita quod dies citacionis et locus in ipso certificatorio exprimantur.</p>
                    <p>Et nullo modo fiat certificacio ante citacionem factam; quod iurent se fideliter facturos decani in episcopali synodo omni anno.</p>
                </div>
                <div>
                    <head>Capitulum 13</head>
                    <p>De falsis procuratoriis non signandis.</p>
                    <p>Ex horrenda quorundam malicia perpendimus accidisse quod, aliquo possessore ecclesiastici beneficii in remotis agente, aliquis dolosus ipsius aduersarius domum eius uel rem aliam contra inhibicionem domini concupiscens, spiritu sathanico se in lucis angelum transfigurans, fingit mendaciter predictum absentem uocari coram iudice, et se ipsius procuratorem existere et uocari nomine absentis ad causam eius in iudicio defendendam, pretendens autem falsum procuratorium alicui decano uel superiori forsitan supplicat in hec uerba: Quia sigillum meum paucis est cognitum, peto ut sigillum auctoritatis uestre huic meo procuratorio apponatis; et sic, data mercede iniquitatis, optinet quod requirit.</p>
                    <p>Deinde uero optento falso procuratorio, cum altero, se ipsius fingente mendaciter aduersarium, litem ingreditur, et in hac fraude procedens, possessionem tandem nanciscitur per sentenciam, uero domino cuius status sic de facto subuertitur hoc penitus ignorante.</p>
                    <p>Uolentes igitur tam detestandis fraudibus obuiare, statuimus ut nullus decanus seu archidiaconus uel eius officialis seu eciam officialis episcopi sigillum suum alicui procuratorio apponere presumat, nisi hoc ab eo petatur publice in iudicio, uel extra iudicium si is qui procuratorem constituit, quem constet uerum esse dominum, presens corporaliter hoc requirat, ut fraus quelibet excludatur.</p>
                    <p>Quicunque uero decanus, archidiaconus, uel eius officialis seu eciam officialis episcopi, ex certa malicia contrarium fecerit, per triennium ipso facto ab officio et beneficio sit suspensus.</p>
                    <p>Quicunque eciam aduocatus huiusmodi facinus fieri procurauerit suspensus sit per triennium ab officio aduocandi, et inhabilis ad beneficium ecclesiasticum optinendum.</p>
                    <p>Quod si sit uxoratus aut bigamus, excommunicacioni subiaceat ipso facto, eo quod per tale procuratorium actum fuerit uel procuratum modis omnibus pro infecto penitus reputato.</p>
                    <p>Procurator autem ipse totius falsitatis intentor ab omni actu legitimo perpetuo repellatur; et hii omnes nichilominus, si super hoc conuinci ualeant, parti lese ad interesse et restituenda dampna omnia teneantur.</p>
                </div>
                <div>
                    <head>Capitulum 14</head>
                    <p>Ne fiant clamdestine inquisiciones.</p>
                    <p>Per prouinciam nostram frequenter perpendimus iustos ecclesiasticorum beneficiorum possessores suis beneficiis fraude diabolica spoliari.</p>
                    <p>Dum enim nonnulli infernalis rogi facibus agitati in ipsorum beneficia oculos ambicionis infigunt, procurant se per patronos ad eadem presentari et, impetrantes clamdestinas inquisiciones fieri per decanos uel alios, possessionem nanciscuntur beneficiorum huiusmodi, iustis eorundem possessoribus hoc penitus ignorantibus; unde contingit de petitore perfido fieri possessorem, et de possessore uero fieri actorem, omni iusticia reclamante.</p>
                    <p>Nos autem cupientes a nostra prouincia tantam nequiciam funditus extirpare, statuimus et perpetuo ordinamus ut nullus decanus seu quiuis prelatus alius, exceptis personis episcoporum, quorum hac ordinacione auctoritas non artatur, inquisicionem faciat de presentacionis huiusmodi negocio, nisi in pleno loci capitulo, eo qui possessionem ecclesie incumbit uocato legitime, sub tanti temporis spacio quo possit sibi prudentum uirorum consilio prospicere, et defensioni status sui sufficienti remedio prouidere.</p>
                    <p>Quicquid autem decetero contra hanc ordinacionem nostram fuerit attemptatum decernimus penitus non tenere; ad satisfaciendum nichilominus de dampno omnimodo, quod idem possessor perpessus fuerit, decanum uel prelatum alium taliter clamdestine inquirentem presentis sanccione concilii condempnantes; ambiciosum ipsum ab ipso beneficio sic nequiter ambito excludentes perpetuo, et nichilominus eundem ab omni obtentu ecclesiastici alterius beneficii per triennium suspendentes.</p>
                </div>
                <div>
                    <head>Capitulum 15</head>
                    <p>De firmis.</p>
                    <p>Uendentes et ementes qui de templo dudum cepit eicere, si cepta penitus perfecisset, non fraudarentur pauperes firmarum contractibus, quibus conuertitur in mammonam quod est Christi uisceribus infundendum.</p>
                    <p>Huic igitur pesti remedium apponentes, precipimus firmiter obseruari quod circa firmas in Oxoniensi concilio salubriter est prouisum: ut uidelicet ecclesie ad firmam minime tradantur, nisi ex causis necessariis per suos episcopos approbatis.</p>
                    <p>Statuimus insuper ut nulli tradantur ad firmam, nisi personis ecclesiasticis sanctis et honestis, quas locorum episcopi libere ualeant cohercere; prouiso eciam ut parochie pauperibus de firmis huiusmodi pinguis porcio iuri consona, secundum arbitrium episcopi, assignetur sub testimonio quatuor fidelium parochianorum eisdem fideliter eroganda.</p>
                    <p>Et ut ab huiusmodi firmis omnis contractus imaginarius subducatur, quia in personis clericorum falso suppositis uel sub nomine baiulatus ecclesie ad firmam laicis conceduntur, sacro approbante concilio ordinamus ut siquis clericus in tali uersucia repertus fuerit, puniatur secundum statutum sancte memorie domini</p>
                    <p>Ottoboni, et grauius si prelati uiderint expedire.</p>
                </div>
                <div>
                    <head>Capitulum 16</head>
                    <p>De religiosis.</p>
                    <p>Plures inuenimus religiosas domos ordinis sancti Augustini que, pro eo quod olim quibusdam matricibus ecclesiis ultramarinis adheserant, a quibus modo immo iam diuturno tempore separate noscuntur, occasione quarundam cerimoniarum a dictis matricibus domibus receptarum, per quas discrepant a ceteris eiusdem ordinis domibus in Cantuariensi prouincia constitutis, non conueniunt cum ceteris in capitulo generali singulis trienniis iuxta generale concilium celebrando.</p>
                    <p>Sed quia turpis est pars que non conuenit suo toti, statuimus ut decetero omnes huiusmodi domus, salua sibi cerimoniarum suarum obseruancia speciali, moneantur per locorum episcopos ut conueniant cum aliis canonicis in capitulo generali de regimine et reformacione ordinis communiter tractaturi, uel si inter eos quantum ad substancialia religionis sit notabilis diuersitas, sibiipsis separatim constituant capitulum generale; alioquin hoc facere per censuram ecclesiasticam compellantur.</p>
                </div>
                <div>
                    <head>Capitulum 17</head>
                    <p>De sanctimonialibus.</p>
                    <p>Tantum inualuit detestande lubricitatis enormitas ut quidam, nec legibus nec canonibus deferentes ad castitatem sanctimonialium contutandam editis, cum ipsis sacrilegium et incestum committere non formidant; cui horrendo flagicio remedium apponere cupientes, omnes tam clericos quam laicos huiusmodi turpitudinis patratores maioris excommunicacionis sentencia innodamus, solis personis episcoporum huiusmodi absolucionem sententie reseruantes, excepto mortis articulo, in quo sic absolui ualeant a quolibet sacerdote ut, si conualuerint, piaculum suum huiusmodi teneantur sub pena predicti anathematis infra trium mensium spatium propriis episcopis confiteri aut, sede episcopali uacante, custodi spiritualitatis aut decano ecclesie cathedralis.</p>
                </div>
                <div>
                    <head>Capitulum 18</head>
                    <p>De eodem.</p>
                    <p>Sanctimoniales plurime in uagacionis vicio delectate, Dine uagantis exemplo, in consimile corrupcionis scandalum immo longe perniciosius assidue prolabuntur.</p>
                    <p>Cui periculo prouidentes, magis optantes earum saluti consulere quam uanis earundem desideriis complacere, sub pena excommunicacionis totaliter inhibemus ne qua illarum eciam cum socia, nedum sola, apud parentes uel affines quantumcunque propinquos, nedum apud extraneos quantumcunque fame, eminentie, uel religionis existant, ultra tres dies naturales causa recreacionis perhendinare, seu pro quacunque necessitate uel occasione ultra sex dies, cessante infirmitate, commorari presumant; nisi locorum episcopis aliud aliquotiens ex causa necessaria uideatur, de quo eorum consciencias in tremendo iudicio oneramus.</p>
                    <p>Hanc autem ordinacionem ad illas non extendimus que exterius coguntur mendicare sibi necessaria, dum mendicant.</p>
                    <p>Item de eodem.</p>
                </div>
                <div>
                    <head>Capitulum 19</head>
                    <p>Item, moniales quedam in tantum desipiunt ut, cum sint etatis legitime et doli capaces, postquam ultra annum inter moniales monastice uixerint, putant se non esse professas ac sibi licere redire ad seculum, pro eo quod benediccionem episcopalem cum solempnitate uoti emissi minime receperunt.</p>
                    <p>Nos uero errorem huiusmodi excludentes, presentis auctoritate concilii declaramus eas ipso facto professas existere reputandas, postquam ultra annum uitam sponte in collegio duxerint regularem, adeo ut ad seculum redire nullatenus permittantur, nichilominus ab episcopis cum solempnitate debita consecrandas suo tempore uel uelandas.</p>
                    <p>Idem eciam, quantum ad professionis uinculum, sentimus de monachis et religiosis aliis quibuscunque quibus nichil obsistit canonicum; et eos, si ultra annum religionis habitum in monasterio sponte detulerint et ipso reiecto ad seculum redierint, esse sicut apostatas ab ecclesiasticis officiis repellendos, et ad repetenda sua monasteria secundum iuris exigenciam compellendos ; de quibus diligens fiat inquisicio per archidiaconos, quoniam multos huiusmodi sub ouino uellere lupinum animum nouerint palliare.</p>
                </div>
                <div>
                    <head>Capitulum 20</head>
                    <p>De apostatis.</p>
                    <p>Preterea sunt nonnulli quos apparet per facti euidenciam seculum intendere perpetuo relinquere et per certa indicia in claustri excubiis uelle toto suo tempore domino militare, qui tamen, preualente in eis carnali desiderio, redeunt ad uomitum, seculum repetentes inter sidera errancia computandi.</p>
                    <p>Quamuis igitur iura manifeste diffiniant huiusmodi non posse religionis habitum omnino, deserere quin saltem in religione aliqua perpetuo maneant laxiori, quidam tamen attrite frontis audacia apostasie infamiam non uerentes, postquam absolute se uelle seculum relinquere ostenderunt, relicta Ierosolima, redeunt in Egiptum.</p>
                    <p>Quocirca statuimus ut ordinarii locorum tales cum omni diligencia inuestigent, et subtraccione tam officii quam beneficii ecclesiastici, si quod habent, ad statum pristinum uel laxiorem cogant regulam pertransire.</p>
                    <p>Quod si sint laici huiusmodi apostate, et ipsi ad salutis sue studia per censuram ecclesiasticam compellantur.</p>
                    <p>Hanc autem ordinacionem ad illos non extendimus cum quibus sedes apostolica aliter ordinauit.</p>
                </div>
                <div>
                    <head>Capitulum 21</head>
                    <p>Ne religiosi executores testamentorum fiant.</p>
                    <p>Religiosa sinceritas ab omni secularis inplicacionis macula est eo solicitius preseruanda quo deuocionis sancte simplicitas facilius retardatur, cum in curis extrinsecis mentis oculus distractus ab unitatis studio prepeditur.</p>
                    <p>Quocirca in concilio de Lamth salubriter est prouisum ne aliqui religiosi cuiuscunque professionis sint executores testamentorum, nisi de ordinariorum licencia et uoluntate procedat.</p>
                    <p>Cui statuto adiciendum duximus ut nullus religiosus permittatur executor alicuius existere testamenti, nisi suus superior sufficienter caueat pro religioso huiusmodi, quod exequetur fideliter et reddet integre racionem de residuis si que fuerint, et de dampnis si que per ipsum euenerint, loci ordinario absque difficultate qualibet responsurus.</p>
                    <p>Et quia nonnulli religionis habitum deferentes, licet non sint executores, tamen distributores efficiuntur bonorum defuncti, temeritate propria uel imprudencia aliena, ex quo magnam prouenire uidimus bonorum huiusmodi lesionem, idem circa huiusmodi distribucionem precipimus obseruari quod circa execucionem superius est prouisum, ne aliter execucioni uel distribucioni huiusmodi se inmisceant sub pena anathematis inhibentes.</p>
                    <p>Unde qui sufficienter cauere nequeunt, sciant se tam ab execucione quam a distribucione bonorum huiusmodi presentis diffinicione concilii perpetuo elongatos.</p>
                </div>
                <div>
                    <head>Capitulum 22</head>
                    <p>De habitu clericorum.</p>
                    <p>Quamuis religionis nomen uite monastice loquentium usus appropriet, habet tamen clericalis honestas religiose uite gradum eximium, si ea custodiat uita et habitu que sacri canones decreuerunt clericis obseruanda.</p>
                    <p>Sed proth dolor! clerici plurimi huius inclite regionis, iudeorum antiquam insaniam imitantes, qui Grecas glorias paternis honoribus pretulerunt, dum uerecundantur clerici apparere, militari se contegunt apparatu, ut stultis placeant quos constat cunctis sapientibus eo ipso merito displicere ac fatuos reputari.</p>
                    <p>Et cum corona sit caracter ecclesiastice militie et reuelati cordis ac patuli radiis celestibus insigne, ipsi ut ueraciter ostendant se huius caracteris titulum erubescere, tena coronas abscondunt, quasi celestes radios repellentes, et iudeorum instar corda sua gerentes, erroris uelamine obscurata.</p>
                    <p>Statuto igitur adherentes domini Ottoboni, nichilominus ordinamus et districte precipimus ut clericus quilibet in sacris ordinibus constitutus uestem exteriorem gerat dissimilem militari, utpote anterius et posterius non birratam, uel saltem ex forma sua militari uel laicali congrua dissimilem honestate.</p>
                    <p>Et qui secus facere presumpserit, quamdiu forme contrarie uestem tulerit, ab ingressu ecclesie suspendatur.</p>
                    <p>Et quia predictus legatus contra portantes infulas uel tenas coram prelatis aut coram populo publice deferentes statuit ut si moniti se minime emendauerint, ipso facto ab officio suspensionem incurrant; in qua si per tres menses perstiterint, extunc a beneficio sint suspensi; a qua suspensione absolui nequeant nisi data sexta parte ecclesiasticorum bonorum suorum per manus episcoporum pauperibus eroganda, nichilominus penis aliis puniendi, iuxta arbitrium prelatorum; nos autem huiusmodi statutum aduertentes modice efficacie hactenus extitisse pro eo quod minores prelati huiusmodi clericos monstruosos monere non audent, propter quod in penas a dicto legato statutas uidentur pusillanimitatis sue merito incidisse, et raro episcoporum aspectibus huiusmodi clerici se presentant; statuimus ut omni monicione cessante, cum clericos iuris ignorancia non excuset, predicti clerici sue proteruie merito, quotienscunque publice coram populo uel prelatis huiusmodi infulas portauerint, nisi forsan in itinere, in penas omnes incidant supradictas.</p>
                    <p>Caueant insuper omnes illi, de quibus loquitur legatus, qui moniti infularum insolenciam publice detulerint per pretaxati temporis spatium, ne in suspensionem ab officio et beneficio inciderint merito sue culpe.</p>
                    <p>Mandamus eciam inposterum ut de talibus fiat per decanatus singulos inquisicio specialis, et cuiuscunque sint gradus uel excellentie contra ipsos in forma canonica procedatur.</p>
                </div>
                <div>
                    <head>Capitulum 23</head>
                    <p>De filiis presbiterorum.</p>
                    <p>Cum a iure sit inhibitum ne absque dispensacione apostolica preficiantur filii rectorum aut presbiterorum in ecclesiis in quibus patres eorum immediate sue proximo ministrarunt, et constet ipsa beneficia uacare si contrarium de facto fuerit attemptatum, precipimus ut prelati de ecclesiis sic uacantibus diligenter inquirant, et iuxta iuris exigenciam de eis non differant ordinare, cautius precauentes decetero ut tales  ad huiusmodi beneficia nullo titulo admittant, ne contra iusticiam in hereditate crucifixi per surrepcionem locus pateat successioni.</p>
                </div>
                <div>
                    <head>Capitulum 24</head>
                    <p>De institucionibus.</p>
                    <p>Ex solito cursu causarum multis recepimus conquerentibus quod nonnulli coepiscopi nostri, clericos presentatos ad uacantes ecclesias admittentes, litteras testimoniales eis recusant impendere facti sui; propter quod, suboriente inter huiusmodi presentatos et alios materia questionis, succumbit plerumque ueritas falsitati.</p>
                    <p>Nos autem ecclesiasticis regulis adherentes, que fidem gestorum ex legalibus colligunt instrumentis, statuimus ut unusquisque episcopus clerico quem ad ecclesiam aliquam admittit litteras patentes super sua admissione concedat, inter alia continentes in quo consistat ordine et quo titulo ad beneficium huiusmodi admittatur.</p>
                </div>
                <div>
                    <head>Capitulum 25</head>
                    <p>De clericis plura beneficia occupantibus.</p>
                    <p>Langor prolixior grauat medicum, nec faciliter euellitur plantacio infernalis que innumeris perdicionis filiis est infixa; nec alicui mortalium hactenus legitur fuisse concessum simul totam conuertere multitudinem impiorum, sacra pagina contestante: Deus, inquit, consumet naciones has in conspectu tuo paulatim atque per partes.</p>
                    <p>Sane ecclesia Anglicana a membris putridis et falsis clericis ab olim sustinuit plagas diras, qui pompe et auaritie estibus inflammati, beneficia cum cura absque dispensacione apostolica ac contra canones aceruantes, nec ueriti sunt hactenus animas perdere acquisitas sanguine redemptoris, nec erubuerunt fures existere et uitam infamem agere tamdiu, donec horrenda morte, ut in multis uidimus, diuine seueritatis percussi fulmine, de medio sunt sublati.</p>
                    <p>Quam plagam paulatim atque per partes sanare cupientes, huiusmodi multiplicacionem in futurum salubriter precipiendo inhibuimus, circa aduentus nostri principium, sub certi forma rigoris, ne quis auderet extunc huiusmodi pluralitate se inuoluere ullo modo; preteritam eciam minis salubribus deterrentes, quas minas intendimus auctore deo effectui mancipare; ut sic, iuxta sacra eloquia, radicatam nequiciam ualeamus paulatim funditus extirpare, paulatim quidem dicente scriptura: Non poteris eas delere pariter, ne forte multiplicentur contra te bestie terre.</p>
                    <p>Huius autem processus nostri conatibus boni fructus exordium contulit pietas redemptoris, dum saltim est prohibita pristina effrenacio beneficia huiusmodi sine scrupulo admittendi.</p>
                    <p>Quibusdam eciam dedit deus compunccionis spiritum, ut dampnate pluralitatis sue magnam partem absciderint, quibusdam insuper ut superfluitatem suam nostre submiserint discrecionis arbitrio moderandam; qua submissione nouerint uniuersi huiusmodi excessus non purgari uitium, cum non possimus cum ipsis in talibus dispensare, sed purgacionem ipsius quodammodo, quamuis tenuiter, inchoari.</p>
                    <p>Ceteros autem omnes et singulos huiusmodi pluralitatem dampnabiliter occupantes, et in sue adhuc persistentes arrogantie supercilio, monemus primo, secundo, et tercio, quia cum parata sit eis absorbendis nisi citius penitenciam egerint uorago infernalis, mola asinaria deprimente, ulteriori deliberacioni nulla potest concedi dilacio, quatinus huiusmodi beneficia libere et absolute infra sex mensium spatium in episcoporum suorum manibus omnino resignent, satisfacientes nichilominus, ut eorum status patitur, ecclesiis sic fraudatis, nunquam per se uel per alios, clam uel palam, uere uel imaginarie, aliquid de huiusmodi ecclesiarum fructibus illicite recepturi; saluo nobis iure de illis beneficiis ordinandi, quorum collacio est ad nos per lapsum temporis deuoluta; alioquin extunc contra ipsos, fauente altissimo, in forma canonica procedemus.</p>
                    <p>Interim eciam hac monicione nec nobis nec fratribus ac coepiscopis nostris preiudicare intendimus, quin contra huiusmodi ordinario progressu particulariter procedatur.</p>
                </div>
                <div>
                    <head>Capitulum 26</head>
                    <p>De aduocatis.</p>
                    <p>Ueloces ad audiendum existere et tardos ad loquendum sanctus Iacobus imperat, et a iuuentute usque ad maturitatis annos edoctum decet ceteris prestare ducatum.</p>
                    <p>In scola siquidem Putagore quinquennale tenebant auditores silentium, priusquam de illa gentium sapiencia disserere sinerentur.</p>
                    <p>Cuius prudentie disciplinam plurimi aduocatorum huius temporis non sectantur; quin potius post unum librum iuris vix auditum dimidium arrogant sibi officium in causis ecclesiasticis publice postulandi.</p>
                    <p>Et quia ueritatem iuris ignorant, ad fraudes horribiles impeditiuas processus iudicialis tantummodo se conuertunt.</p>
                    <p>Cui pesti remedium apponere cupientes, statuimus ut nullus decetero permittatur aduocacionis officium publice exercere, nisi prius ad minus per triennium audiuerit cum debita diligencia ius canonicum et ciuile.</p>
                    <p>Huius autem fidem, ubi nec de condigno apparet testimonio nec per facti euidenciam, proprio faciat iuramento.</p>
                </div>
                <div>
                    <head>Capitulum 27</head>
                    <p>De suffragiis episcoporum.</p>
                    <p>Ingratitudinis uitium est plurimum detestandum, et subditorum precipue ad prelatos, qui sollicite peruigilant tanquam racionem reddituri pro sibi creditis animabus.</p>
                    <p>Quocirca statuimus ut, archiepiscopo uel episcopo decedente, quilibet sacerdos tam religiosus quam secularis qui defuncto subditus extiterat, pro ipso missam unam dicere teneatur; fratres eciam et coepiscopi omnes in congregacione sua sequenti proxima simul faciant sollempne officium pro defuncto, singuli nichilominus in capellis suis condigna sibi suffragia exhibentes, sicut desiderant sibi in casu consimili exhiberi.</p>
                    <p>Acta sunt hec in concilio apud Lameth. celebrato et recitata in ultima accione dicti concilii die ueneris, vi idus Octobr., E littera dominicali currente, anno domini mo cco lxxxo primo, indiccione nona, pontificatus domini Martini pape iiii primo, anno regni illustris domini nostri Edwardi regis Anglie nono et consecracionis nostre tercio.</p>
                </div>
                <div>
                    <head>Explicit</head>
                    <p>Expliciunt constituciones domini Iohannis archiepiscopi Cantuariensis composite apud Lamheth..</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
