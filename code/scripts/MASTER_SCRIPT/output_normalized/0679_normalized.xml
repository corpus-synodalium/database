<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Elne</title>
                <recordID>0679</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1380</origDate>
                <dateNotes/>
                <origPlace>Elne</origPlace>
                <diocese>Elne</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 679</p>
                <p>Year: 1380</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Elne</p>
                <p>Diocese: Elne</p>
                <p>Province: Narbonne</p>
                <p>CountryModern: France</p>
                <p>Latitude: 42.5997</p>
                <p>Longitude: 2.971014</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: Perpignan BM 79, fol. 116-119v</p>
                <p>SourceOther: None</p>
                <p>Edition: Aguirre, Collectio maxima conciliorum, 1694, III, 600-604</p>
                <p>EditionOther: None</p>
                <p>SourceNotes: ['[IRHT MF 06995]; http://books.google.fr/books?id=q79KKaDMW6cC', 'MS version is incomplete']</p>
                <p>TranscriptionNotes: None</p>
                <p>BaseText: ['Data Capture', 'Digital MS']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine sancte et indiuidue Trinitatis, Patris, et Filii, et Spiritus sancti.</p>
                    <p>Amen.</p>
                    <p>Constituciones synodales edite cum consilio sui uenerabilis capituli in sancta Synodo Paschali celebrata in Ecclesia Helenensi per reuerendum in Christo patrem et dominum dominum Raimundum diuina prouidencia Helenensem Episcopum, congregatis Abbatibus, Prioribus, rectoribus, et curatis, uel eorum procuratoribus, XVII. die mensis Maii, anno a Natiuitate Domini MCCCLXXX. sequuntur in hec uerba.</p>
                    <p>Cum pastoralis officii debitum remediis inuigilare debeat subditorum; ideo tam ad extollenda iustorum preconia, quam reprimendas insolencias transgressorum, circa ea seruentibus uotis intendimus, uacamus instantius, ac operose officium solicitudinis impertimur, que utilitatem gregis nobis crediti aut profectum concernere dignoscuntur.</p>
                    <p>Nam dum subditorum nostrorum excutimus onera, dum scandala remouemus, in ipsorum quiete quiescimus, et uirtutum ac morum gloria gloriamur.</p>
                    <p>Sed quia est procliuis ad prohibita humana sensualitas, per quod morum subuersio in clero et populo suas frequenter fimbrias dilatauit; expedit ut per determinacionis opportune suffragium auctoritas presentis percultoris prouidi sarculum exstirpet vicia, uirtutes inserat, excessus corrigat, mores prout erit possibile corroboret et reformet.</p>
                    <p>Sane a predecessoribus nostris in Helenensi Ecclesia tam prouide quam consulte nonnulla fuerunt edita statuta; quorum quedam, quia penalia non existunt, a pluribus nostris subditis non seruantur, quedam non fuerunt utentium moribus approbata, quedam exposcente temporum disposicione et prout exigit hominum mutacio qualitatum, sunt consultius immutanda, sunt aliqua de nouo exigente hominum malicia statuenda.</p>
                    <p>Iccirco nos Raimundus miseracione diuina Helenensis Episcopus, de consilio et assensu uenerabilis capituli nostri constituciones infrascriptas cum multa maturitate digestas, pro subditorum nostrorum animarum commodo et salute, necnon quiete Ecclesiastice libertatis, ad laudem et honorem diuini nominis, ac totius curie supernorum, facimus, statuimus, ac eciam ordinamus, et in his scriptis illas eciam promulgamus: decernentes easdem ac mandantes uniuersis nostris subditis pro constitucionibus synodalibus irrefragabiliter obseruari.</p>
                </div>
                <div>
                    <head>Capitulum 1</head>
                    <p>Ut curati parochianos, qui non confessi fuerint, et non communicauerint infra annum, ad diuina non admittant, nec ad Ecclesiasticam sepulturam.</p>
                    <p>DUdum a felicis recordacionis domino B. predecessore nostro fuerat statutum, quod curati non presumerent quemquam admittere ad Ecclesiasticam sepulturam, nisi infra annum sua peccata confessus fuerit idoneo sacerdoti, et sacrum receperit Eucharistie sacramentum.</p>
                    <p>Sed quia sunt quamplures sue salutis immemores, qui per longa tardant tempora confiteri, ac prefatum recipere sacramentum; iccirco huic morbo uolentes adhibere medelam, statuimus, et de assensu nostri capituli ordinamus, quod quisquam fidelis Christianus infra nostram diocesim constitutus, saltem semel confiteri sua peccata, et sacrum recipere Eucharistie sacramentum anno quolibet teneatur; et quicumque curati nobis subditi habere nomina parochianorum suorum confitentium et communicantium teneantur, et quos confessos et communicatos, nisi de confessoris uoluntate, ad tempus a communione duxerint abstinendum, eis non constiterit, uiuos de Ecclesia eiiciant, et mortuos non admittant ad Ecclesiasticam sepulturam.</p>
                </div>
                <div>
                    <head>Capitulum 2</head>
                    <p>Ut clerici beneficiati teneantur ter in anno recipere Eucharistie sacramentum.</p>
                    <p>ET si non frequentius, saltem ter in anno, nisi forte caussa racionabili suadente confessor eis aliud duxerit consulendum, omnes religiosi et beneficiati nostre diocesis, postquam ad limites peruenerint pubertatis, sub excommunicacionis pena in Pascha, Pentecoste, et Natali Domini, teneantur sacrum recipere Eucharistie sacramentum.</p>
                </div>
                <div>
                    <head>Capitulum 3</head>
                    <p>Ut curati nomina illorum, qui in excommunicacione steterint ultra annum, teneantur ad Ordinarium deportare.</p>
                    <p>CUm non careant scrupulo heretice prauitatis, qui animo pertinaci ultra annum in excommunicacione persistunt, claues sancte matris Ecclesie contemnendo; iccirco in uirtute sancte obedientie iniungimus rectoribus et curatis nostre diocesis, quod parochianorum suorum nomina, qui per dictum tempus publice et nominatim in excommunicacione steterint, teneantur ad Ordinarium deportare: qui contra tales, tamquam contra suspectos de Fide, procedat, uel aliis remediis, prout sibi de Iure uidebitur procedendum.</p>
                </div>
                <div>
                    <head>Capitulum 4</head>
                    <p>Ut clerici beneficiati, qui in excommunicacione steterint ultra annum, Beneficii fructibus sint priuati.</p>
                    <p>CUi sua culpa per annum fidelium communio denegatur, fructus sunt Ecclesiastici auferendi, ac suffragio Ecclesiastico reddit se indignum.</p>
                    <p>Iccirco Iuris rigorem in animarum fauorem merito amplectentes, statuimus ut beneficiati, qui nominatim sua culpa excommunicati publice steterint ultra annum, Beneficii fructibus suspendantur, fabrice Helenensis Ecclesie applicandis.</p>
                </div>
                <div>
                    <head>Capitulum 5</head>
                    <p>Ut clerici in sacris ordinibus constituti in publice non tripudient, neque ludant.</p>
                    <p>MOderaciones, quas circa constituciones contra clericos in sacris ordinibus constitutos, ludentes ad taxillos, uel tripudiantes in publico, consulte nuper editas, excommunicacionis penam in pecuniariam commutantes, eo quia pro communi utilitate credebantur inducte, sicut experiencia docet, ad noxam tendere dignoscuntur, constitucione presenti, quam iubemus inuiolabiliter obseruari, suadente utilitate, de uoluntate et assensu uenerabilis Helenensis capituli, consultius in melius duximus reformandas.</p>
                    <p>Iccirco in parte constituciones super hoc olim editas renouantes, clericos in sacris ordinibus constitutos, tam ludentes ad taxillos, quam et tripudiantes in publico, uolumus quod excommunicacionis incurrant sentenciam, prout in constitucionibus fel. rec. B. predecessoris nostri noscitur esse cautum.</p>
                </div>
                <div>
                    <head>Capitulum 6</head>
                    <p>Pena rectorum, qui ad sanctum Chrisma alium mittunt, quam in sacris ordinibus constitutum.</p>
                    <p>QUamquam fuisset alias prouide statutum, quod per rectorem aliquem uel curatum non mitteretur ante Pasche solennitatem ad sanctum Chrisma nisi in suis ordinibus constitutus, prout exposcunt canonice sancciones; quia hoc pluribus non seruatur, immo meros transmittunt laicos pro eodem; iccirco presenti constitucione ducimus ordinandum, ut quicumque curatorum contrarium faciens uiginti solidorum penam incurrat monete currentis, quos fabrice Helenensis Ecclesie uolumus applicari.</p>
                </div>
                <div>
                    <head>Capitulum 7</head>
                    <p>Ut presbyteri Ordinarii literas exsequentes, per propria nomina subscribant.</p>
                    <p>UIam scandalis precludere cupientes, que sepius in ordinariis processibus oriuntur, statuimus, ut literis que tam per nos, quam officiales nostros presbyteris curatis et non curatis infra diocesim diriguntur, presbyteri tales literas exsequentes, in eisdem per propria nomina se subscribant, diem, mensem, et annum eciam inserentes, alias nostro arbitrio puniendi.</p>
                </div>
                <div>
                    <head>Capitulum 8</head>
                    <p>Pena contra iuramenta temere uiolantes.</p>
                    <p>QUia nonnulli, quos hostis antiqui inuidia procurante, in sui contumeliam creatoris, et non modicum animarum suarum dispendium et iacturam, temere uiolant in iudicio et extra per eos prestita iuramenta; nos huic morbo damnabili et pestifero, quantum possumus, desiderantes remediis competentibus obuiare; hac constitucione perpetuo ualitura sancimus, ut si quis clericus fame sue prodigus, propriique persecutor honoris, iuramenti religionem spreuerit, et nulla cogente necessitate deierauerit, et hoc spontanee sit confessus, uel legitima probacione conuictus, uel de premissis constiterit euidenter, penam centum solidorum eo ipso se nouerit incursurum: quorum medietas eius Ordinario confiscetur; aliam uero medietatem pecunie, que habebitur, operi Helenensis Ecclesie uolumus applicandam.</p>
                    <p>Dignum est enim, ut quos Dei timor a malo non reuocat, temporalis saltem coerceat seueritas discipline.</p>
                    <p>Et si soluendo non fuerint, sic alias reatus talium castigetur, quod pena ipsorum ceteris auferat audaciam similia presumendi.</p>
                    <p>Saluis tamen omnibus aliis penis canonicis contra tales editis, quas per constitucionem presentem non intendimus in aliquo relaxare.</p>
                </div>
                <div>
                    <head>Capitulum 9</head>
                    <p>Pena contra euocantes clericos ad iudicium seculare.</p>
                    <p>HAbet tam Iure canonico quam civili libertatis Ecclesia priuilegium, ut clericus in caussa civili, uel eciam criminali, uolens eciam et consentiens, nequaquam ualeat coram seculari iudice conueniri.</p>
                    <p>Presumunt tamen aliqui clerici et laici clericos super uiolentiis et iniuriis, et, quod est absurdius, super decimis, ad seculare iudicium trahere, ac temere euocare.</p>
                    <p>Iudices eciam seculares falcem suam immittentes in segetem alienam, de caussis inter clericos huiusmodi cognoscentes, captis pignoribus, ac multa indicta, cogunt clericos sic conuentos, et sentencialiter condemnatos satisfacere, fori prescripcione declinante iurisdiccionem aliquatenus non admissa.</p>
                    <p>Unde cum predicta in preiudicium uergant, et non modicum, Ecclesiastice libertatis; iccirco approbante uenerabili nostro capitulo statuimus, ut clericus aut laicus, qui in criminalibus, ciuilibus, temporalibus, aut spiritualibus, clericum euocauerit coram iudice seculari, excommunicacionis incurrat sentenciam eo ipso, ac nihilominus clericus accionem sic temere attentatam amittat.</p>
                    <p>Sentencias quoque predictas, tanquam a non competenti iudice latas, decernimus uiribus penitus uacuatas: consuetudine aliqua, que dicenda est potius corruptela, in contrarium non obstante.</p>
                </div>
                <div>
                    <head>Capitulum 10</head>
                    <p>Ut conspiratores, et dantes libellos famosos, sint excommunicacionis sentencia innodati.</p>
                    <p>COnspiratorum genus odibile cupientes a peruersitate huiusmodi coercere, nostro approbante capitulo excommunicamus et anathematizamus omnes conspiratores, et colligaciones illicitas facientes contra quoslibet in clero constitutos.</p>
                    <p>Sentenciam autem huiusmodi ad preterita duximus extendendam, nisi infra mensem a tempore scientie quis conspiracionem et colligacionem huiusmodi pro posse duxerit reuocandam.</p>
                    <p>Simili sentencia innodamus omnes illos, qui contra constitutos in clero libellos famosos composuerint, et qui componi fecerint, et qui compositos inuentos non ruperint absque mora.</p>
                </div>
                <div>
                    <head>Capitulum 11</head>
                    <p>Ut quamdiu sint excommunicati in Ecclesia ab homine uel a Iure, cessent presbyteri a diuinis.</p>
                    <p>SI ad diuina officia, Ecclesiastica sacramenta, uel eciam sepulturam clerici admittunt publice excommunicatos, uel eciam interdictos, preter alias penas a Iure statutas, illis est ingressus Ecclesie interdictus: et si antequam ad arbitrium illius, cuius sentenciam contempserint, immisceant se diuinis, irregularitatis laqueo se inuoluunt.</p>
                    <p>Iccirco ad hoc periculum euitandum precipimus omnibus clericis, quod quamdiu concubinarios, usurarios publicos, bonaque tenentes morientium, qui non soluerint infra annum, et alios quoscumque publice excommunicatos nominatim ab homine uel a Iure in Ecclesia sciuerint interesse, cessent penitus a diuinis.</p>
                </div>
                <div>
                    <head>Capitulum 12</head>
                    <p>Contra religiosarum monasteria frequentantes.</p>
                    <p>REligiosarum monasteria frequentantes sint clerici excommunicacionis sentencia innodati.</p>
                    <p>Illos tamen in hoc casu dici uolumus frequentantes, qui amplius quam semel in mense, nisi urgens necessitas aliud suaserit, illuc uadant, nec tunc nisi de Ordinarii licencia speciali.</p>
                    <p>Beneficiatos autem in dictis monasteriis, et procuratores eorum, et qui pro celebrando, officiando, orando uel procurando tantum iuerint, nolumus comprehendi: prouiso tamen quod per tales fraus uel ficcio non interueniat in predictis.</p>
                    <p>Alioquin fictor huiusmodi uel fraudator predictam incurrat sentenciam ipso facto.</p>
                </div>
                <div>
                    <head>Capitulum 13</head>
                    <p>Ut beneficiatus contra Ecclesiam non aduocet, uel procuret.</p>
                    <p>CUm Ecclesia una sit, unum Deum predicet atque colat, et omnia que ipsa Ecclesia habet est patrimonium crucifixi; quilibet clericus beneficiatus, qui de ipso patrimonio uiuit, ipsam non impugnare, sed potius defendere teneatur, et aliqui clerici beneficiati de patrimonio supradicto contra eam in caussis non dubitent laicis patrocinium impertiri; iccirco presenti constitucione sancimus perpetuo ualitura, quod nullus beneficiatus in aliqua caussa, quam clericus aliquis contra aliquem laicum racione sui Beneficii habeat, agendo in iudicio Ecclesiastico, seu eciam seculari, laico contra clericum, nisi in casibus, in quibus permissum est clerico, nisi in casibus, in quibus permissum est clerico coram seculari iudice postulare, impendat patrocinium in iudicio, uel extra, publice uel occulte, aduocati, uel procuratoris officium exercendo.</p>
                    <p>Contrarium facientes uiginti librarum penam incurrant: cuius pene medietas erario nostro, reliqua uero fabrice Helenensis Ecclesie applicetur.</p>
                </div>
                <div>
                    <head>Capitulum 14</head>
                    <p>Contra clericos, qui bonorum faciunt cessionem.</p>
                    <p>CLerici qui bonorum cessionem fecerunt, uel facient in futurum, per manum curatoris dati bonis per curiam teneantur recipere alimenta.</p>
                    <p>Et quia quotidie recipiunt pecunias mutuo, tacito quod fecerint cessionem, et illa postea se tuentes defraudant ignorantes quotidie creditores, maximum cleri opprobrium, et suarum animarum non modicam lesionem; statuimus, ut via figmentis huiusmodi precludatur, et ut euitari ualeant tales fraudes, quod clerici beneficiati, qui amodo talem fecerint cessionem, reddantur inhabiles ad quodcumque Beneficium consequendum.</p>
                </div>
                <div>
                    <head>Capitulum 15</head>
                    <p>Contra beneficiatos, qui ultra mensem in anno a Beneficiis absque licencia se absentant.</p>
                    <p>NOnnulli fraudem legi facere molientes, per unum mensem a propriis Ecclesiis uel Beneficiis absque nostra licencia se absentant, prout ipsis concedit constitucio synodalis.</p>
                    <p>Demum redeuntes, resident per aliquot dies ibi, et iterum per mensem alium se absentant, nulla a nobis petita licencia nec obtenta, contendentes dicte synodalis constitucionis Beneficio suffragari.</p>
                    <p>Iccirco fraudem huiusmodi euitantes, ne uerbis, et non rebus lex censeatur imposita, cum sit potius contrarium faciendum; constitucionem super hoc editam declarantes, mandamus quod nisi per unum mensem in anno absque licencia clericus a sua Ecclesia uel Beneficio se absentet.</p>
                    <p>Alias incurrat sentenciam contra absentes a propriis Ecclesiis promulgatam, nulla a nobis petita licencia, nec obtenta.</p>
                </div>
                <div>
                    <head>Capitulum 16</head>
                    <p>Ut non admittantur ad Beneficium anniuersarium, uel aliud opus pium, reditus qui fomentum recipiunt ab usuris.</p>
                    <p>NOn est putanda eleemosina, si pauperibus dispensetur ex rebus illicitis acquisitum.</p>
                    <p>Nam et qui male accipit ut bene dispenset, grauatur potius quam iuuatur.</p>
                    <p>Et ideo, ne sub obtentu eleemosine cum peccato aliquid acquirere studeamus, prohibet Scriptura dicens:</p>
                    <p>Hostie impiorum abominabiles sunt, que ex scelere offeruntur.</p>
                    <p>Nam cum quid offertur ex scelere, plus omnipotentis Dei iracundiam irritat, quam placat.</p>
                    <p>Abusum igitur in hac diocesi inolitum compescere molientes, statuimus ne aliquorum oblaciones in Beneficium Ecclesiasticum ad anniuersarium, seu aliud opus pium amodo admittantur, quarum reditus uel prouentus fomentum suscipiunt ab usuris.</p>
                </div>
                <div>
                    <head>Capitulum 17</head>
                    <p>Contra clericos, qui directe uel indirecte de mutuata pecunia aliquid suscipiunt ultra sortem.</p>
                    <p>DOlentes referimus quod non solum laici, sed eciam clerici, et, quod grauius est, in sacris ordinibus constituti, usurarum crimen utriusque Testamenti pagina condemnatum exercere in hac diocesi non uerentur, grauissimas penas iuris, quas ob hoc incurrunt, absque dubio non timentes.</p>
                    <p>Nos igitur hoc crimen abominabile cupientes ab hac diocesi, et potissime a Dei seruitoribus, posse tenus exstirpare, in parte Lateranensi Concilio inherentes, statuimus, quod quicumque clerici, directe uel indirecte, pro pecunia mutuata, uel in posterum mutuanda, aliquid receperint ultra sortem, nec ad communionem admittantur altaris, nec Christianam, si in hoc peccato decesserint, accipiant sepulturam, et donec ad nostri arbitrium satisfecerint, officio et Beneficio sint suspensi; preter alias penas Iuris, quas uolumus in suo robore permanere.</p>
                </div>
                <div>
                    <head>Capitulum 18</head>
                    <p>Contra uestimentis et uasis Ecclesiasticis abutentes.</p>
                    <p>UEstimenta Ecclesie, et uasa quibus Domino ministratur, cum sacrata debeant esse et honesta, illa non decet in aliis usibus, quam Deo dignis, et Ecclesiasticis deseruire.</p>
                    <p>Et quia nonnulli clerici et laici sacris uestibus in tripudiis, et spectaculis, et eciam sacris uasibus abutuntur, ne ulcio que Balthassar Regem percussit, dum cum optimatibus regni sui in uasibus, que asportauerat Nabuchodonosor pater eius de templo quod fuit in Hierusalem, ad humanos usus conuertit, super taliter abutentes ueniat, et tales corruant ad profundum; sub excommunicacionis pena, quam promulgamus in contrarium facientes, nullus de cetero illis utatur ad alios usus, quam Ecclesiasticos, et diuino officio deputatos.</p>
                </div>
                <div>
                    <head>Capitulum 19</head>
                    <p>Quod pro Romana Ecclesia et cessacione schismatis fiat oracio generalis.</p>
                    <p>UT omnipotens Deus pacem in Ecclesia sponsa sua multiplicatis intercessionibus largiatur, ordinamus, quod omnes rectores et curati in suis Ecclesiis pro Romana Ecclesia, et cessacione schismatis diebus singulis oracionem faciant specialem, prout fit in Ecclesia Cathedrali.</p>
                    <p>Et clericis illam facientibus, laicis dicentibus unum Pater noster, et duo Aue Maria, uere penitentibus et confessis, ultra indulgencias a domino Narbonensi Archiepiscopo in sua prouincia iam concessas, quadraginta dies de iniunctis sibi penitentiis misericorditer in Domino relaxamus.</p>
                </div>
                <div>
                    <head>Capitulum 20</head>
                    <p>Ut in qualibet Ecclesia unus deputetur, qui eleemosinas querat pro opere Helenensis Ecclesie construendo.</p>
                    <p>REctor quilibet uel curatus parochianum curet aliquem procurare, qui diebus Dominicis et festiuis in eorum Ecclesiis eleemosinas querat pro opere Helenensis Ecclesie construendo, et quoscumque querentes ibi eleemosinas antecedat.</p>
                    <p>Et tam rectori procuranti, quam dictas eleemosinas postulanti, et illis qui dicto operi ipsas eleemosinas erogabunt, uere penitentibus et confessis, quadraginta dies de iniunctis sibi penitentiis misericorditer in Domini relaxamus.</p>
                </div>
                <div>
                    <head>Capitulum 21</head>
                    <p>Ut fructus primi anni Beneficiorum uacantium in sede, et medietas aliorum de diocesi, fabrice Helenensis Ecclesie applicentur.</p>
                    <p>HElenensis Ecclesia matrix est omnium de diocesi et magistra, et tam in ea, quam infra diocesim Beneficia obtinentes, et maxime cum necessitas hoc suadet, illius fabrice obligantur.</p>
                    <p>Cum igitur illius fabrica nullos habeat reditus uel prouentus, per quos opus iam in ea coeptum, et necessarium debitum consequi ualeat complementum, presenti constitucione ducimus statuendum, ut fructus Beneficiorum uacantium, uel uacaturorum primi anni dicta Ecclesia constitutorum ab integro, et medietas aliorum de diocesi, aliter quam permutacionis caussa dicte fabrice, donec opus perfectum fuerit, approbante uenerabili nostro capitulo, applicentur.</p>
                </div>
                <div>
                    <head>Capitulum 22</head>
                    <p>Ut notarii in contractibus possessionum Ecclesiarum confrontaciones ponant Orientis, Occidentis, Septemtrionis, et Aquilonis, et teneantur possessionis exprimere quantitatem.</p>
                    <p>EX defectu confrontacionum in contractibus indebite expressarum, de quibus tractu temporis noticia non habetur, plures reditus Ecclesiastici possessionibus impositi continue deperduntur.</p>
                    <p>Iccirco, ne notariorum negligencia tam graue Ecclesiis prebeat detrimentum, in uirtute sancte obedientie, et sub excommunicacionis pena omnibus notariis precipimus et mandamus, quatenus in quibuscumque contractibus Ecclesiasticis, in quibus confrontaciones necessarie habebuntur, illas ponere teneantur, Orientis, et Occidentis, Septemtrionis, et Aquilonis, uel Cercii, et Meridiei, necnon ipsius possessionis exprimere quantitatem.</p>
                </div>
                <div>
                    <head>Capitulum 23</head>
                    <p>Ut die Ueneris sancta nec decime diuidantur, nec aliquod seruile opus fiat per quemlibet Christianum.</p>
                    <p>QUia in passione Sanctorum iubemur Dominum uenerari, dignum profecto, iustum, et salutare exsistit, ut die sue sanctissime Passionis festi ueneracionis gracias referamus, per quam uite suffragium consequimur et salutem.</p>
                    <p>Illa est memorialis dulcissima, in qua gratam redempcionis nostre recensemus memoriam, in qua a malo retrahimur, et confortamur in bonum, et ad uirtutum et graciarum proficimus incrementa.</p>
                    <p>Hec est Passio gloriosa, pro humani generis redempcione sustenta, in qua mortem nostram recolimus mortuam, nostrumque interitum interiisse, ac lignum uiuificum ligno crucis affixum, fructum nobis attulisse salutis.</p>
                    <p>Hec est commemoracio gloriosa, que fidelium animos replet gaudio salutari cum infusione letitie omnibus debet deuocionis lacrimas ministrare.</p>
                    <p>Passionem igitur Dominicam recolentes, per quam liberati sumus, vix debemus lacrimas continere in hac sacratissima commemoracione.</p>
                    <p>Adest nobis suauitatis gaudium, simul et lacrime, quia in eo congaudemus lacrimantes, et lacrimamur deuote guadentes, letentes habemus lacrimas, et leticiam lacrimantes.</p>
                    <p>Die Ueneris ergo sancta, in qua spiritualis illius Passionis et redempcionis nostre memoriam recensemus, in aliis, quam illius commemoracione tam salubri, uertere non debemus aciem nostre mentis.</p>
                    <p>Iccirco omnibus nostris diocesanis, tam clericis quam laicis, in uirtute sancte obedientie, et sub excommunicacionis pena presenti constitucione precipiendo mandamus, ut nullus decimas exigere, soluere, uel presumat diuidere dicta die.</p>
                    <p>Alias soluentes die sic prohibito, a decimali debito nullatenus liberentur.</p>
                    <p>Nec aliqui circa quecumque seruilia officia ipsa die curent intendere quoquo modo, sed tantum in illa salutifera Passione inuigilent et intendant, cuius fieri participes mereantur.</p>
                    <p>Hanc quidem nostram constitucionem sub dicta pena iubemus per rectores et curatos nostre diocesis die ramis palmarum in Ecclesiis suis, dum fuerit maior multitudo populi, anno quolibet publicari.</p>
                </div>
                <div>
                    <head>Capitulum 24</head>
                    <p>Ut prima die rogacionum non comedantur carnes.</p>
                    <p>IUbemus omnibus clericis nostre diocesis, quod prima die rogacionum ab esu carnium studeant abstinere, et solum curent Quadragesimalibus cibis uti: et quicumque rectores, et curati plebem suam moneant et inducant ad simile faciendum.</p>
                </div>
                <div>
                    <head>Capitulum 25</head>
                    <p>Ut omnes curati constituciones prouinciales et synodales habere procurent.</p>
                    <p>IN uirtute sancte obedientie precipimus omnibus Abbatibus, Prioribus, rectoribus, et curatis, quod constituciones omnes, tam prouinciales, quam eciam synodales, tam nunc, quam alias editas, infra quatuor menses continue subsequentes habeant, et habere procurent, si nostram uoluerint effugere ulcionem, et in proxima celebranda Synodo illas teneantur eorum quilibet deportare ad probandum eas cum illis Ecclesie Cathedralis: inobedientes nostro arbitrio puniendos.</p>
                    <p>Edite, lecte, et publicate constituciones predicte in choro Ecclesie Helenensis, die et anno predictis, presentibus reuerendis in Christo patribus dominis Arnaldo Dei gracia Abbate Sancti Andree de Sureda, domino Iacobo Sancte Marie de Aspirano, Arnaldo Sancte Marie de Corniliano, Dei gracia Prioribus Helenensis diocesis, honorabilibus dominis Rainaldo de Ulmo licenciato in Decretis, archidiacono Confluentis, Arnaldo Terreni Decretorum doctore sacrista, Nicolao Egidii, Iuliano Linas in utroque Fraxaneti magistro in artibus, Bernardo Catalani, et Petro Cuche, et Bernardo Guiraudi, canonicis Ecclesie Helenensis, honorabili domino Petro de Podiolo licenciato in Decretis, predicti domini Episcopi uicario generali, Raimundo de Ponthaco, Petro Fabri, notariis Helene, testibus ad premissa uocatis specialiter et rogatis.</p>
                    <p>Et me Petro de Puteo prefati domini Episcopi scriba et notario continuo, qui premissa requisitus recepi.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
