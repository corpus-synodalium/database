<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Paris</title>
                <recordID>1895</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1213</origDate>
                <dateNotes/>
                <origPlace>Paris</origPlace>
                <diocese>Paris</diocese>
                <province>Sens</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1895</p>
                <p>Year: 1213</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: for date, see Dickson, &quot;Le cardinal Robert de Courcon&quot; AHDLMA 9, 1934</p>
                <p>Place: Paris</p>
                <p>Diocese: Paris</p>
                <p>Province: Sens</p>
                <p>CountryModern: France</p>
                <p>Latitude: 48.24754</p>
                <p>Longitude: 3.287659</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Robert de Courcon</p>
                <p>IssuingAuthorityAlt: Robert Curzon; Robertus de Corceone</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 22, cols 817-844</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum A1</head>
                    <p>Et quoniam ex usu cognoscitur uir, et ab occursu faciei sensatus: et amictus corporis, et risus dentium, et incessus hominis, enunciant de illo: presentis concilii auctoritate inhibemus, ne clerici tonsuram habeant similem laicali, sed rotundam et circularem, et irreprehensibilem.</p>
                    <p>Precipimus eciam, ut sint in habitu, et gestu, et conuersacione honesta, abstinentes se a confabulacionibus frequentibus uel uiciosis in ecclesia et in choro, et a superflua deambulacione et mora extra chorum dum hore cantantur, uel Missa celebretur, per que diuinum officium impediatur uel scandalum generetur.</p>
                    <p>Nec sine iusta causa, maxime in maioribus solemnitatibus, post euangelium a choro exeant ante finem Misse.</p>
                    <p>Si quis autem contra hanc constitucionem nostram uenire presumpserit, si monitus a prelato se non correxerit, beneficii sui suspensione mulctetur, Quod si adhuc contumax extiterit, a superiore excommunicetur.</p>
                </div>
                <div>
                    <head>Capitulum A2</head>
                    <p>Quia uero in quibusdam ecclesiis consuetudo reprehensibilis inoleuit, scilicet quod quinam canonici et clerici in horis anniuersariis, pro quibus aliquid percipi debet, principio uel fini intersunt, in medio se absentantes, ut inde porcionem recipiant: talem consuetudinem reprobantes, statuimus et districte precipimus decanis ecclesiarum, et his ad quos horum correccio pertinet, ut predictam consuetudinem vicio cupiditatis et negligentie inductam exstirpare procurent, increpando delinquentes, et subtrahendo eis alias debitam porcionem.</p>
                </div>
                <div>
                    <head>Capitulum A3</head>
                    <p>Prohibemus eciam uniuersis clericis beneficiatis, ne canes aut aues habeant aduenandum uel aucupandam, aut uenacioni siue aucupacioni inseruiant.</p>
                    <p>Et ne habeant in equis phaleras inhonestas, aut sellas inhoneste depictas, sed unius coloris tantum, non ad instar uanitatis secularium hominum; cum ex his Deus tentari uideatur, et honestas ecclesie deformetur.</p>
                    <p>Huius autem constitucionis transgressores, postquam a prelatis suis moniti se non correxerint, pena predicta decernimus percellendos.</p>
                </div>
                <div>
                    <head>Capitulum A4</head>
                    <p>Inhibemus eciam districtius, ne clerici in sacris ordinibus constituti, eciamsi beneficiati non fuerint, in propriis domibus, uel in alienis, publice focarias habeant, unde scandalum oriatur.</p>
                    <p>Quod si aliqui contra huius constitucionis tenorem uenire presumpserint, et ad admonicionem prelati sui focarias non dimiserint et a se prorsus non expulerint: elapsis quadraginta diebus a prima die monicionis, nouerint se excommunicacionis sententie subiacere.</p>
                    <p>Idem eciam de beneficiatis duximus statuendum, adiicientes quod post tempus predicte admonicionis, ab officio et beneficio se nouerint esse suspensos, nec absoluantur, uel ad beneficia restituantur, nisi graui ab episcopis suis iniuncta pena.</p>
                </div>
                <div>
                    <head>Capitulum A5</head>
                    <p>Precipimus eciam, ut quilibet clericus prelato suo debitam obedienciam exhibeat, et eidem prelato suo, et non alii confiteatur, nisi de consensu sui prelati, uel ab eo licencia expetita.</p>
                    <p>Huius uero mandati transgressores, pene predicte de habitu clericorum uolumus subiacere.</p>
                </div>
                <div>
                    <head>Capitulum A6</head>
                    <p>Preterea inhibemus arctius, ne canonicus aliquis, uel alius clericus sufficiens habens beneficium ecclesiasticum, paccione interueniente aduocacionem exerceat, nec causas penitus desperatas scienter assumat, nec eas maliciose protrahat, uel earum processum debitum per maliciam impediat, nec in contumelias partis aduerse prorumpat.</p>
                    <p>Sed suscepta negocia fideliter et diligenter exerceat secundum ueritatem, et nullum ius falsum allegans, erga iudices se habens reuerenter pariter et modeste, Insuper idem districtius inhibemus, et sub excommunicacionis inferende pena precipimus, decanis et aliis personis habentibus ecclesiasticam dignitatem.</p>
                    <p>Inhibemus eciam, ne aduocati beneficia ecclesiastica non habentes, immoderata salaria exigere aut extorquere presumant.</p>
                    <p>Quod si quis contra hec improbe uenire presumpserit, nisi monitus a prelato destiterit; si beneficiatus est, beneficio priuetur; alioquin excommunicetur.</p>
                </div>
                <div>
                    <head>Capitulum A7</head>
                    <p>Insuper prohibemus, ne clericus aliquis uel persona ecclesiastica iuramentum faciat de non commodando libros, uel domos, uel alias res, uel de non mutuando, siue de non fideiubendo pro aliis, et ne excommunicacio super huiusmodi fiat: et si qua facta est, eam authoritate apostolica et nostra relaxamus, et districte precipimus non seruari.</p>
                    <p>Si quis uero huius prohibicionis nostre contemptor extiterit: si monitus se non correxerit, et beneficiatus fuerit, [1] a beneficio suspendatur; alioquin excommunicetur.</p>
                </div>
                <div>
                    <head>Capitulum A8</head>
                    <p>Districte quoque prohibemus, ne quis sit questarius uel conductitius predicator: nec talibus officium predicacionis committantur, nec ad predicandum admittantur, siue reliquias portent, siue sine his accedant; nisi ex iusta causa, et cum litteris sui diocesani.</p>
                    <p>Nec predicacio alicuius, committatur ad firmam.</p>
                    <p>Transgressoribus huius constitucionis pena supradicte simili percellendis.</p>
                </div>
                <div>
                    <head>Capitulum A9</head>
                    <p>Ad hec inhibemus districtius, ne sacerdotes ignoti, de quorum ordinacione non constat, ad diuinorum celebracionem admittantur, sine litteris testimonialibus, uel testimonio bonorum uirorum: et eos qui contra hec uenerint decernimus puniendos arbitrio prelatorum.</p>
                </div>
                <div>
                    <head>Capitulum A10</head>
                    <p>Similiter prohibemus, ne excommunicatum aliquem, uel interdictum, uel penitus ignotum, uel alienum parochianum laicum, in preiudicium primi sacerdotis, uel ad sepulturam, uel ad communionem eucharistie scienter aliquis sacerdos admittat, precipue in solennitate paschali.</p>
                    <p>Transgressores uero, si qui fuerint, pene predicte de questuariis subiacebunt.</p>
                </div>
                <div>
                    <head>Capitulum A11</head>
                    <p>Preterea a uiris ecclesiasticis monstrum auaritie extirpare uolentes, authoritate legacionis nostre in uirtute Spiritus sancti prohibemus, ne pro annalibus, uel triennalibus, uel septennalibus Missarum faciendis, laici uel alii dare aliquid uel legare cogantur in testamento: et ne super his aliqua paccio uel exaccio, uel sub aliqua specie palliata, a sacerdotibus uel aliis mediatoribus fiat: et ne superflua multitudine talium annalium se onorent sacerdotes, ad que explenda honeste sufficere non possint, et propter que ipsos oporteat habere conducticios sacerdotes, uel alia eis uendere facienda.</p>
                    <p>Nec, ut a predictis se exonerent, siccas Missas faciant pro defunctis, sub eadem districcione prohibemus, ne sacramenta ecclesiastica uel sacramentalia ullo modo uendantur, sicut in concilio Lateranensi est institutum.</p>
                </div>
                <div>
                    <head>Capitulum A12</head>
                    <p>Authoritate quoque predicta firmiter inhibemus, ne qui proprias ecclesias habent, alienas ecclesias ad firmam recipiant: et ne, suis dimissis, in alienis ecclesiis capellani existant, aut proprias dent ad firmam: sed per se ipsos curam exerceant, nisi forte eos abesse ex iusta causa oporteat, et de licencia superioris.</p>
                    <p>Et ne quis sacerdos sine mandato superioris, aut eius qui in aliqua parochia curam animarum gerit, confessiones recipiat, omissis propriis sacerdotibus, uel contemptis, nisi in articulo necessitatis.</p>
                    <p>Transgressores autem pena predicta de questuariis statuimus percellendos.</p>
                </div>
                <div>
                    <head>Capitulum A13</head>
                    <p>Preterea adherentes Concilio Turonensi, seccionem beneficiorum ecclesiasticorum et diuisionem prebendarum fieri prohibemus, decernentes irritum et inane, si quid contra hoc fuerit attentatum.</p>
                </div>
                <div>
                    <head>Capitulum A14</head>
                    <p>Inhibemus eciam ne decanatus rurales ad tempus uel in perpetuum pro pecunia uel aliquo precio alicui conferantur, sicut statutum est in concilio Lateranensi et Turonensi.</p>
                    <p>Eos qui contra hec uenerint decernentes, preter penas in conciliis comprehensas, iuxta prelatorum arbitrium graui pena plectendos.</p>
                </div>
                <div>
                    <head>Capitulum A15</head>
                    <p>Firmiter eciam inhibemus iuxta concilium Toletanum, ne quis archidiaconus exigat procuracionem aut pretium pro redempcione procuracionem ab ecclesiis quas personaliter non uisitat, et quibus debitum uisitacionis officium non impendit.</p>
                    <p>Si quis autem contra hoc uenire tentauerit: si monitus non destiterit, predictas procuraciones sibi subtrahi precipimus, ut in eo puniatur in quo deliquerit.</p>
                    <p>Si uero nec per hoc correctus fuerit, excommunicetur.</p>
                </div>
                <div>
                    <head>Capitulum A16</head>
                    <p>Ceterum inhibemus ne in domibus clericorum, uel religiosorum in claustris, uel in atriis ecclesiarum, uel in aliis locis ubicumque uinum uendi contingit, religiosi illi qui presunt, inhonestas comessaciones uel ludos talorum fieri permittant, uel conuencionem ribaldorum ibi recipiant.</p>
                    <p>Item ne in locis sitis extra claustra, sua authoritate idem fieri faciant firmiter prohibemus.</p>
                    <p>Transgressoribus pena predicta contra questuarios plectendis.</p>
                </div>
                <div>
                    <head>Capitulum A17</head>
                    <p>Preterea capitulis conuentualium ecclesiarum districte precipimus, ut cum eleccionem prelati facere debent, si in suo collegio idoneum non inuenerint, extra eligant, et promoueant in prelatum: nec unquam prohibeant, ne tractatus fiat de aliena persona.</p>
                </div>
                <div>
                    <head>Capitulum A18</head>
                    <p>Insuper statuimus et precipimus firmiter obseruandum, quod quando beneficia ecclesiastica uacant, que sunt a capitulo conferenda, uel elecciones fiunt in aliquibus ecclesiis, publice prefigatur prima que ad noticiam absentum possit peruenire: ad quem diem absentes et precipue residentes commode ualeant conuenire: qua die illi qui conueniunt in capitulo potestatem habeant de predictis disponendi et statuendi quod ecclesie uidebitur expedire.</p>
                    <p>Alias quod ab eis super hoc pactum fuerit, decernimus irritum et inane.</p>
                </div>
                <div>
                    <head>Capitulum A19</head>
                    <p>Ad hec predicta authoritate decernimus, ut si quis prelatus personatum, cui annexa est cura animarum, sciens et prudens alicui clerico habenti in alia ecclesia personatum uel beneficium, cui annexa ests cura animarum; ...tam dans quam accipiens se nouerit excommunicacionis uinculo innodandum.</p>
                    <p>Sed et secundam eleccionem decernimus non tenere.</p>
                    <p>Insuper statuimus quod si quis in diuersis ecclesiis siue in eadem plures habuerit [3] siue curam animarum in pluribus ecclesiis, uno illorum beneficiorum quod maluerit infra duos menses dimisso, altero sit contentus: alioquin omnes patronatus amittat, et aliis personis idoneis, ab his ad quos collacio pertinet, conferantur.</p>
                </div>
                <div>
                    <head>Capitulum A20</head>
                    <p>Inhibemus eciam, ne quis aliquod beneficium ecclesiasticum sibi hereditario iure uendicet, nec eodem iure a quoquam alii conferatur.</p>
                    <p>Et ne quis pro danda licencia docendi, uel pro scholarum regimine conferendo, ante uel post aliquid exigere uel extorquere presumat.</p>
                    <p>Si quis autem contra hanc constitucionem uenire, uel in fraudem eius quicquam facere presumpserit: si monitus a prelato suo non emendauerit, a beneficio ecclesiastico suspendatur.</p>
                    <p>Alioquin si contumax fuerit, excommunicetur.</p>
                </div>
                <div>
                    <head>Capitulum B</head>
                    <p>PARS SECUNDA.</p>
                    <p>Ad uiros regulares.</p>
                    <p>NUnc ad uiros regulares et ad religiosas personas, quasi ad domus Dei parietam transeamus: qui quanto arctius se diuinis obsequiis manciparunt, tanto ab inquinamentis huius mundi abdicare tenentur.</p>
                </div>
                <div>
                    <head>Capitulum B1</head>
                    <p>De ingressu itaque monachorum simoniaco licet habeamus speciale mandatum domini pape ad archiepiscopos et episcopos per totum regnum Francie, quod in hoc articulo bene sufficere potest: tamen cum monachi et uiri religiosi non tantum rebus mundanis, sed propriis uoluntatibus renunciauerint, id precipue cupimus statuendum, quod in regula B. Augustini et B. Benedicti constat esse statutum: quod nullus omnino regularis proprium habere presumat.</p>
                    <p>Priores tamen et administracionem habentes, de generali licencia prelatorum suorum, ad communem usum habere possunt ea que pertinent ad suam administracionem.</p>
                    <p>Claustralis quoque aliquid modicum potest ad usum suum habere: ita tamen, si prelatus suus ei specialiter dederit, uel concesserit.</p>
                </div>
                <div>
                    <head>Capitulum B2</head>
                    <p>Iuxta etatem recipiendorum ad religionem, cuiuscunque fuerint ordinis, districte prohibemus, ne aliquis recipiatur infra octauum decimum annum.</p>
                </div>
                <div>
                    <head>Capitulum B3</head>
                    <p>De suspectis ostiolis et diuersoriis, siue in abbatiis, siue in prioratibus, siue in quibusdam locis ubi religiosi conuersantur, ne qua occasio diabolo detur, districte precipimus, ut omnino obstruantur per episcopos locorum.</p>
                </div>
                <div>
                    <head>Capitulum B4</head>
                    <p>Cum ad opera misericordie indigentibus exhibenda, non solum regulares, uerum et seculares ex precepto Domini teneantur: religiosis maxime precipimus, ut curam infirmantium et debilium operam adhibeant diligentem, et reditus assignati eleemosine nullo modo imminuantur, uel aliis usibus deputentur, et subtracti restituantur.</p>
                    <p>Idem de infirmariis duximus statuendum.</p>
                    <p>Ita quod secundum loci facultates iuxta uniuscuiusque debilitatem uel infirmitatem omnia eis necessaria prouideantur.</p>
                </div>
                <div>
                    <head>Capitulum B5</head>
                    <p>In hospitalitate quoque exhibenda, non tantum potentibus et familiaribus, sed pauperibus et magis indigentibus, secundum uniuscuiusque condicionem et loci facultatem, precipimus, ut in necessariis adhibendis curam adhibeant.</p>
                    <p>Precipimus eciam, ut eleemosine pauperibus deputate secundum uniuscuiusque domus constitucionem, siue in cibariis, siue in ueteribus indumentis, uel calceamentis, nullatenus eis subtrahantur, ut causa familiaritatis illicite aliis conferantur.</p>
                    <p>Sed si qui circa huius distribucionem fraudem fecisse conuicti fuerint: quasi imitatores Iude, qui ea que mittebantur in loculos Domini ad opus pauperum, fraudulenter asportabat, a prelatis suis grauiter puniantur.</p>
                </div>
                <div>
                    <head>Capitulum B6</head>
                    <p>Cum Apostolorum princeps dicat:</p>
                    <p>In omni gente, qui timet Deum et operatur iusticiam, acceptus est illi:</p>
                    <p>districte precipimus, ut remota omni accepcione personarum, nullus occasione nacionis tantum, dummodo alias honestus fuerit, et ecclesie credatur esse utilis, ab ingressu religionis repellatur.</p>
                </div>
                <div>
                    <head>Capitulum B7</head>
                    <p>Usque adeo quorumdam inualuit eciam religiosorum cupiditas, ut manifestos usurarios et alios excommunicatos, seu nominatim interdictos, ad religionem, uel sepulturam, uel alia sacramenta, irrequisita sui prelati licencia, recipere presumant: propter quod multe ecclesie non modicum damnificantur.</p>
                    <p>Quod de cetero districte fieri prohibemus: et si factum fuerit, ad damna resarcienda ille ecclesie compellantur.</p>
                    <p>Et si usurarios acceperint, usuras illas a quibus extorte fuerint restaurent: uel si inuenti non fuerint, dentur pauperibus per episcopos locorum.</p>
                </div>
                <div>
                    <head>Capitulum B8</head>
                    <p>Cum quidam monachi uel religiosi igne cupiditatis adeo sint inflammati, ut in uariis coenobiis uarias fraternitates uenari non erubescant, ut hoc pretextu promoueantur ipsi uel aliqui suorum ad aliquem prioratum, uel aliam quamcumque administracionem: precipimus, ut nullus, ex quo alicui loco religioso uinculo professionis fuerit obligatus, recipiatur in aliud coenobium religiosum nisi uehementius presumatur, quod sincera deuocione illud requirat, uel hoc ipsum fiat cum licencia abbatis.</p>
                </div>
                <div>
                    <head>Capitulum B9</head>
                    <p>Cum non tantum a malo; sed ab omni specie mali abstinere nos omnes oporteat, et maxime religiosos, ne inordinatus eorum habitus uel gestus possit offendere oculos intuentium secularium, unde religioni plurimum detrahatur: inhibemus districte illis authoritate apostolica, ne chirothecis albis de corio quibus uti solent seculares, et que sunt quasi signum lasciuie, utantur; uel calceamentis secularibus, puta hosellis, uel calceis nimis strictis et peracutis, uel pileis que uulgo dicuntur de coton, uel opertoriis preciosis, puta uariis, uel griseis, uel de ciragrillis, uel de cuniculis, uel de uenetis.</p>
                    <p>Pannis eciam non utantur nisi nigris uel albis, et non sumptuosis, aut sellis pictis, uel discoloribus, suis uel alienis.</p>
                    <p>Insuper singulares comessaciones extra refectorium sine licencia abbatis; uel prioris, absente abbate; uel superioris, absente utroque.</p>
                </div>
                <div>
                    <head>Capitulum B10</head>
                    <p>Cubicula extra dormitorium, nisi illis quibus permittitur propter officium suum, secundum statutum ordinis, litem in capitulo, rumorem in claustro, ingressum mulierum per loca suspecta, ludos illicitos, puta talorum, scaccorum, alearum, et huiusmodi, aucupia, uenaciones, et illicita iuramenta, eis omnino prohibemus.</p>
                    <p>In monasterio quoque, dormitorio, claustro, et refectorio, et aliis locis, secundum statuta ordinis, silentium districte precipimus firmiter obseruari.</p>
                    <p>Si circa horum obseruanciam prelati eorum manifeste negligentes fuerint, et nimis remissi: puniantur pena inferius prefixa contra abbates et abbatissas manifeste remissas.</p>
                </div>
                <div>
                    <head>Capitulum B11</head>
                    <p>Quotiescumque monachus, uel regularis canonicus egreditur e domo sua, puta de licencia sui abbatis, uel prelati: precipimus districte, ut in equitatura et expensis sibi et societati sue necessariis ei a prelato suo, competenter prouideatur, ne in opprobrium Domini et ordinis aliunde mendicare cogatur.</p>
                </div>
                <div>
                    <head>Capitulum B12</head>
                    <p>Quia melior est obediencia quam uictima; quia per uictimas alieno caro, per obedienciam uero uoluntas propria mactatur: summopere cauendam est subditis, ne uitium inobedientie incurrant, sed prelatis suis in his que secundum Deum sunt, et statuta sui ordinis, humiliter obediant et deuote.</p>
                    <p>Prelatis quoque nihilominus in periculo animarum suarum iniungimus, ut in exercendo sui magistratus officio proprios motus, scilicet rancorem et odia, uel affecciones carnales non sequantur; sed adeo discrete et prouide in precipiendo, ut sub pretextu debite sibi obedientie subditos suos nullatenus scandalizent: quod quandoque contigisse cognouimus, ut et uel honesti de abbatiis suis exire cogerentur.</p>
                </div>
                <div>
                    <head>Capitulum B13</head>
                    <p>Consuetudo detestabilis in quibusdam coenobiis inoleuit, scilicet quod abbates preposituras suas quibusdam monachis suis residenciam claustri quoquomodo eludere cupientibus, sub certa forma pecunie dent ad firmam, et ab ipsis monachis recipiant inde fideiussores personas seculares.</p>
                    <p>Ex quo non modica sequuntur incommoda et scandala; quia si aliquid excrescit supra firmam, monachus illud quasi proprium suum retinet.</p>
                    <p>In quo eciam materiam habet [4] inordinate uiuendi.</p>
                    <p>Si autem reditus prepositure non suffecerint ad firmam, querit per fas et nefas unde possit abbati satisfacere quodammodo.</p>
                    <p>Quod ne de cetero fiat, abbatibus sub pena suspensionis officii sui inhibemus.</p>
                </div>
                <div>
                    <head>Capitulum B14</head>
                    <p>Quoniam quidam apostate salutis sue immemores, abiecto Dei timore, de ordine suo egredi sine licencia prelatorum suorum, et in seculo seculariter conuersari, abiecto religionis habitu, non uerentur: precipimus, ut quoties hec ad noticiam prelatorum peruenerint, ubicumque inuenerint tales, dummodo eis de ueritate canonice constiterit, excommunicentur a sacerdotibus locorum; et tanquam excommunicati, ab omnibus euitentur.</p>
                </div>
                <div>
                    <head>Capitulum B15</head>
                    <p>Interea de ingressuris religionem constituimus, quod si sint excommunicati, uel interdicti, uel alia irregularitate uel obligacione alia prepediti, id primo abbati indicent; et si est casus de quo ab eo possint solui, absoluantur: sin autem, ad maiorem absoluendi remittantur.</p>
                    <p>At si per negligenciam uel ignoranciam recepti fuerint tales, et postea per confessionem uel alio modo de ueritate abbati constiterit, absoluantur ab abbate.</p>
                    <p>De eo tamen quod celauerunt, grauis eis penitencia iniungatur.</p>
                    <p>Et si talis est casus, in quo non possunt absolui ab abbate: abbas bona fide apud eum qui habet potestatem absoluendi, beneficium absolucionis procuret.</p>
                </div>
                <div>
                    <head>Capitulum B16</head>
                    <p>Cum in concilio Lateranensi constet esse statutum, ne monachi per uillas et oppida, seu eciam per ecclesias parochiales, singuli ponantur, et non soli inter seculares homines spiritualium hostium conflictum expectent: precipimus quod nullus tam reuerendi concilii statutum in hoc casu transgredi presumat.</p>
                    <p>Quod si per negligenciam abbatis uel alterius prelati fuerit attentatum: per sollicitudinem diocesani episcopi quam citius emendetur.</p>
                </div>
                <div>
                    <head>Capitulum B17</head>
                    <p>Cum singulos prelatos locis quibus presunt debitam oporteat residenciam et sollicitudinem impendere, quod eciam circa seculares in Lateranensi concilio est statutum: graue nimis et indecens, quod quidam religiosi duos prioratus seu obediencias sibi presumant usurpare.</p>
                    <p>Quibus timendum potius fuerat, ne, dum ad utrumque festinant, neutrum paragant.</p>
                    <p>Unde constituimus, ut quicumque contra hoc statutum uenire presumpserit, in condemnacionem sue cupiditatis utroque priuetur, ipso iure.</p>
                </div>
                <div>
                    <head>Capitulum B18</head>
                    <p>A longe retroactis temporibus, constitutum est in Chalcedonensi concilio, quod unum est de quatuor principalibus, ut clerici sui monachi, quicunque coniuracionum uel conspiracionum, cuiusmodi publicis eciam legibus inhibitum, incurrerint, cadant a proprio gradu.</p>
                    <p>Et nos tam sancti concilii uestigia sequentes, id ipsum maxime de religiosis qui faciunt partes et conspiraciones in capitulis, uel pro prelato, uel contra prelatum, uel pro quocumque priuato commodo, decernimus obseruandum.</p>
                </div>
                <div>
                    <head>Capitulum B19</head>
                    <p>Si quis religiosorum, aduocacionis officio, zelo cupiditatis, functus fuerit, in causa ad suam domum uel aliam religiosam non pertinente, et maxime sine licencia sui abbatis: ipso iure proprium sciat impositum sibi silentium.</p>
                </div>
                <div>
                    <head>Capitulum B20</head>
                    <p>Cum quidam regularium, ut uerbis concilii Lateranensis utamur, sub obtentu languentium fratrum consulendi corporibus, et ecclesiastica negocia fidelius pertractandi, ad leges mundanas legendas, et confecciones phisicas ponderandas, ut iurisprudentie et medicine dent operam, de claustris suis exire non formident, et ex eo ipso dificiant in interioribus, quando se putant aliis in exterioribus prouidere: ipsius concilii uestigiis inherentes, precipimus, ut nisi infra duorum mensium spatium ad claustrum suum redierint, non obstante abbatis sui licencia, quam dare non potuit, sint excommunicati, et ab omnibus euitentur, et in nulla causa, si patrocinium prestare uoluerint, admittantur.</p>
                </div>
                <div>
                    <head>Capitulum B21</head>
                    <p>In contemptum regule B. Benedicti, nullatenus permittendum est ab abbate, quod monachi uel canonici regulares bini iaceant in uno lecto, sed singuli in suis lectis, singuli uestiti secundum statuta ordinis.</p>
                    <p>Cum eciam de clericis secularibus qui laborant incontinencia contra naturam, propter quam ira Dei uenit in filios diffidentie, et quinque ciuitates igne combussit, sit statutum in concilio Lateranensi, ut si deprehensi fuerint, deiiciantur a clero, uel ad agendam penitenciam in monasterio detrudantur: multo magis circa religiosos qui iter perfeccionis aggressi sunt, hanc iuris seueritatem duximus obseruandam.</p>
                </div>
                <div>
                    <head>Capitulum B22</head>
                    <p>Cum cultum Domini non oporteat imminuere, sed ad imitacionem B. Dauid pro uiribus adaugere: indignum nimis est, quod in quibusdam prioratibus numerus monachorum ibidem Deo seruientium diminuitur uel adnihilatur, cum ipse facultates ecclesie non sint imminute aut diminute.</p>
                    <p>Unde statuimus, ut si abbates uel priores hoc facere presumpserint, per sollicitudinem diocesani episcopi numerus Deo seruientium loco suo restauretur.</p>
                </div>
                <div>
                    <head>Capitulum B23</head>
                    <p>Interdicimus inter alia uiris religiosis, ne emittant iuramentum de non commodando libros suos indigentibus, cum commodare inter precipua misericordie opera computetur.</p>
                    <p>Sed adhibita consideracione diligenti, alii in domo ad opus fratrum retineantur, alii secundum prouidenciam abbatis, cum indemnitate domus, indigentibus commodentur.</p>
                    <p>Et amodo nullus liber sub anathemate teneatur: et omnia predicta anathemata absoluimus.</p>
                </div>
                <div>
                    <head>Capitulum B24</head>
                    <p>De perturbacionibus pacis in claustro, quorum quidam dicuntur mouere sediciones, ut mittantur ad cellas: constituimus, ut si abbati innotuerit, uel ex precipua eorum consuetudine, uel alio modo hoc eos vicio laborare, diutius et arctius in claustro permaneant, ne ex fraude sua uideantur commodum reportare. [5]</p>
                </div>
                <div>
                    <head>Capitulum B25</head>
                    <p>Omnes tam seculares, quam regulares, siue clericos, siue laicos, qui merces suas uendunt ad terminum, ut propter ipsum terminum eas carius uendant: tam pena quam culpa usurariorum apud Deum et homines decernimus obligatos.</p>
                </div>
                <div>
                    <head>Capitulum B26</head>
                    <p>Prioratus autem nulli clerico uel laico liceat emere ad uitam suam: nec in fraude huius constitucionis aliquid faciat precipue cum dicat apostolus:</p>
                    <p>Ab omni specie mala abstinete uos: et in clerico, temporis questus debeat reputari: nisi causa melioracionis, uel pro urgenti debito, cum assensu diocesani alicui conferantur.</p>
                    <p>Laicis uero nullo modo dentur.</p>
                </div>
                <div>
                    <head>Capitulum B27</head>
                    <p>Precipimus eciam sub pena suspensionis ab ingressuris claustrum, uel pastus uel uestimentum exigantur, neque denarii, neque aliud in fraudem predictorum, ita quod propter hoc non repellantur.</p>
                </div>
                <div>
                    <head>Capitulum C</head>
                    <p>PARS TERCIA.</p>
                </div>
                <div>
                    <head>Capitulum C1</head>
                    <p>Quanto infirmior est sexus muliebris, tanto monialium prelati, circa earum custodiam, maiorem debent adhibere sollicitudinem et cautelam.</p>
                    <p>Unde constituimus et districte precipimus, quod episcopi diligenter inuestigent et procurent, ne circa mulieres tales, conuersentur clerici uel seruientes, qui merito debeant haberi suspecti.</p>
                    <p>Et ut non paciantur clericos seculares cum iuuenibus in monasterio uel in claustro et officinis, maxime in locis suspectis, inanes habere confabulaciones.</p>
                    <p>Corrumpunt enim bonos more colloquia praua.</p>
                    <p>Sed nec earum parentes habeant ad eas secretum accessum sine testimonio seniorum, et omni suspicione carentium mulierum, que uidelicet cum parentibus earum sciant, si forte parentes earum non sunt.</p>
                </div>
                <div>
                    <head>Capitulum C2</head>
                    <p>Singule iaceant in lectis suis, non bine.</p>
                </div>
                <div>
                    <head>Capitulum C3</head>
                    <p>Si quando de licencia abbatisse uel priorisse, iusta causa interueniente, exierint de claustris ad uisitandos parentes suos: sine custodibus boni testimonii non educantur, et infra breue tempus ad claustrum redeant, ne in seculo diutius conuersentur.</p>
                    <p>Qui etenim tangit picem, inquinabitur ab ea.</p>
                </div>
                <div>
                    <head>Capitulum C4</head>
                    <p>Choreas in claustro nullatenus ducant, sed nec eciam in alio loco: quod nec sed nec eciam in alio loco: quod nec eciam secularibus licere credimus.</p>
                    <p>Teste enim Gregorio, melius est die dominico arare, uel fodere, quam choreas ducere.</p>
                </div>
                <div>
                    <head>Capitulum C5</head>
                    <p>Quecumque [6] dicta sunt de monachis, de habitu et gestu honesto, de indumentis et calceamentis et coopertoriis religioni congruentibus, de non habendis propriis: de monialibus secundum statum suum repetita intelliguntur.</p>
                </div>
                <div>
                    <head>Capitulum C6</head>
                    <p>Illud eciam inhonestum omnino iudicamus, ut propter uictum et uestitum singulis modica summa pecunie assignetur, et adeo insufficiens, ut aliunde cogantur, et forte ex ignominiosa negociacione, sibi necessaria mendicare.</p>
                    <p>Quod potius uolumus et precipiendo mandamus, ut de bonis monasterii secundum facultatem exigenciam in communi eis necessaria ministrentur.</p>
                    <p>Si autem facultates ecclesie ad hoc non sufficiant, numerus ibidem Deo deseruientium per episcopalem sollicitudinem ad eam mediocritatem reducatur, ut ibi remanentes possint competenter uiuere de communi.</p>
                </div>
                <div>
                    <head>Capitulum C7</head>
                    <p>Inter cetera autem illud omittendum non est, quod abbatisse et capellani earum prohibent ipsis monialibus, ne aliis quam ipsis confiteantur: ne forte si uenerint peccata earum in noticiam bonorum sacerdotum, debita ulcione plectantur.</p>
                    <p>Cum autem dicat Augustinus:</p>
                    <p>Qui uult confiteri peccata sua, querat sacerdotem qui sciat ligare et soluere, et talem, coram quo magis erubescat.</p>
                    <p>Nam ipsa erubescencia maxima pars est penitentie; ne cum negligens circa se extiterit, negligatur ab eo qui misericorditer monet et petit, ne ambo in foueam cadant.</p>
                    <p>Ideo districte sub diuini obtestacione iudicii precipimus, ut episcopi diocesani curam adhibeant diligentem de salute animarum ipsarum, confessores eis prouideant discretos et honestos, et omni excepcione maiores: ne sanguis ipsarum in die districti iudicii de manibus eorum requiratur.</p>
                </div>
                <div>
                    <head>Capitulum C8</head>
                    <p>Abbatisse et priorisse si negligentes sint et remisse manifeste nimis circa ob seruanciam ordinis, et correccionem subditorum uel subditarum, ab officio suspendatur.</p>
                    <p>Et si post admonicionem superioris se non correxerint, ab officio suo penitus deponantur.</p>
                </div>
                <div>
                    <head>Capitulum C9</head>
                    <p>De domibus leprosorum et hospitalibus infirmorum, et peregrinorum, salubri consilio statuimus: ut si facultates loci paciantur quod ibidem manentes possint uiuere de communi, competens eis regula statuatur, cuius substancia in tribus articulis maxime continetur: scilicet ut proprio renuncient, continentie uotum emittant, et prelato suo obedienciam fidelem et deuotam promittant, et habitu religioso non seculari utantur.</p>
                    <p>Cum autem pauci sani possint multis infirmis competentius ministrare: illud omnino indignum est, ut numerus sanorum ibidem manentium excedat numerum infirmorum aut peregrinorum.</p>
                    <p>Bona etenim ibidem ex deuocione fidelium collata, non sunt sanorum usibus deputata, sed potius infirmorum.</p>
                    <p>Nec eciam est id sub silencio pretereundum, quod quidam sani uiri et mulieres, et matrimonii uinculo copulati, quandoque transferunt se ad tales domos, ut sub obtentu religionis possint iurisdiccionem et potestatem eludere secularium dominorum: qui tamen in domo religionis manentes, non minus, immo magis seculariter et delicate uiuunt, et operibus carnis uacant, quam antea uacare consueuerant.</p>
                    <p>Unde statuimus, ut in habitu religionis religiose uiuant, uel de domibus eiiciantur: ita tamen quod bona domui collata secum non asportent, ne de fraude sua commodum reportare uideantur.</p>
                </div>
                <div>
                    <head>Capitulum C10</head>
                    <p>Item constituimus, ut abbates et priores et prepositi religiosorum, si fuerint manifeste remissi et negligentes circa obseruanciam ordinis et correccionem subditorum, non promoueantur ad dignitates et maiora officia: et non sint iudices, uel aduocati, uel testes, uel assessores, uel ad alia pubblica officia admittantur: et si post admonicionem superiorus se non correxerint, ab officio abbatis, uel prioratus, uel prepositure deponantur.</p>
                </div>
                <div>
                    <head>Capitulum C11</head>
                    <p>Si uitam reprobam manifeste duxerint, idem constituimus obseruandum.</p>
                </div>
                <div>
                    <head>Capitulum C12</head>
                    <p>Idem eciam constituimus, si habuerint dextrarios, et equitauerint, uel manifeste uel publice in numero equitaturarum excedant consuetudinem secundum facultatem et dignitatem monasterii sui.</p>
                    <p>Et si iuuenes nimis lasciuos et suspectos in familia siue in societate sua manifeste habuerint, et ex consuetudine, idem statuimus.</p>
                </div>
                <div>
                    <head>Capitulum C13</head>
                    <p>Idem constituimus, si dederint cognatis suis bona ecclesie sue, nisi pauperibus, et ut pauperibus: uel circa hoc aliquid in fraudem fecerint.</p>
                    <p>Nisi forsan aliquando et raro et moderare secundum facultatem monasterii darent: ita quod non redundet in grauamen ecclesie: et nihilominus admoneantur quod non faciant.</p>
                    <p>Sub eadem pena interdicimus, ne de proprietate monasterii reditum uel prouentum assignent cognatis.</p>
                </div>
                <div>
                    <head>Capitulum C14</head>
                    <p>Insuper constituimus quod non recipiantur iuuencule uel mulieres suspecte in domibus religiosorum uirorum, nisi habeant separatas mansiones et remotas a uiris.</p>
                    <p>Si contra fecerint, coerceantur per episcopos locorum.</p>
                    <p>Et ut non amoueant priores uel obedienciarios pro consanguineis introducendis, nisi pro manifesta utilitate ecclesie: pro precio, nullomodo.</p>
                    <p>Si contra fecerint, eidem pene subiaceant.</p>
                    <p>Et ut ad minus bis in anno cunctis ad hoc statutis temporibus omnes obedienciarii et priores super receptis et expensis reddant racionem abbati: et abbas nihilominus utrobique sibi adbibitis senioribus et discrecioribus monasterii septem ad minus, electis a maiori parte capituli.</p>
                    <p>Si non fecerint, ab administracione sint suspensi; si suspensi administrauerint, per superiorem deponantur.</p>
                </div>
                <div>
                    <head>Capitulum C15</head>
                    <p>Monemus abbates uel priores, ut non contractent magna negocia, nec magnam pecunie summam mutuo accipiant, sine consilio habito cum senioribus, ad minus septem, ad hoc per capitulum uel maiorem partem electis.</p>
                    <p>Si contra fecerint, sicut in premisso capitulo, puniantur.</p>
                </div>
                <div>
                    <head>Capitulum C16</head>
                    <p>Moneantur eciam, et in uirtute obedientie precipiatur eis, ut non sint immisericordes fratribus penitentibus, et in humilitate reuerti uolentibus, salua ordinis disciplina: nec onera importabilia imponant debilibus.</p>
                    <p>Et ut abbates, uel priores, uel capitula, non uendant, uel conferant obediencias fratribus uel aliis, hoc expresso quod ad uitam suam debeant tenere.</p>
                    <p>Si contra fecerint proximo promissam penam sustineant.</p>
                </div>
                <div>
                    <head>Capitulum C17</head>
                    <p>Item abbates, uel priores, ne inconsulto capitulo uel maiori parte capituli, festinanter comminentur, uel aliquid faciant uel statuant contra illum qui aliquid proposuit in capitulo, de his que pertinent ad correccionem domus, uel priorum: et si contra fecerint, factum eorum irritum sit, et nihilominus per superiores puniantur.</p>
                </div>
                <div>
                    <head>Capitulum C18</head>
                    <p>Item ne abbates, uel priores, morari sustineat aliquos in uillis uel obedientiis ita inordinate, ut obliuiscantur ordinis, uel desuescant, nisi pro debilitate uel aliqua manifesta causa.</p>
                    <p>Quod si fecerint, per superiorem emendetur.</p>
                </div>
                <div>
                    <head>Capitulum C19</head>
                    <p>Prohibemus eciam, ne in cameris suis inordinate uel temporibus indebitis comedant, nisi manifesta et iusta causa interuenerit.</p>
                    <p>Si contra fecerint, publice imponatur eis penitencia in capitulo ita ut pena abstinentie respondeat huius transgressionis excessui.</p>
                </div>
                <div>
                    <head>Capitulum C20</head>
                    <p>Prohibemus eciam, ne quis postquam intrat claustrum causa religionis, exeat causa eundi ad scholas, sed in claustro, si uoluerit, addiscat.</p>
                    <p>Et qui modo sunt in scholis, intra duos menses ad claustrum redeant.</p>
                </div>
                <div>
                    <head>Capitulum C21</head>
                    <p>Moneantur eciam in uirtute obedientie, ne capellanos seu minus religiosos, uel socios minus maturos etate uel moribus secum habeant.</p>
                </div>
                <div>
                    <head>Capitulum D</head>
                    <p>PARS QUARTA.</p>
                    <p>Ad archiepiscopum et episcopos.</p>
                    <p>POst tractatum habitum de clericis et uiris religiosis, ad eos qui excellentem locum et dignitatis apicem obtinent, et per quos structura templi dominici roboratur, et quasi per tecti cacumina a noxiis defenditur, nos transferamus: qui ornatu morum ceteris precellere debent, sicut prominent dignitate.</p>
                </div>
                <div>
                    <head>Capitulum D1</head>
                    <p>Statuimus itaque, ut prelati habeant coronas sufficienter latas, et tonsura eorum sit orbiculariter rotunda.</p>
                    <p>Sic mitre respondeat, ut capilli eam indecenter non excedant.</p>
                    <p>Et ut habitum habeant regularem in longitudine, latitudine, et colore.</p>
                    <p>Gestus eorum sit in facie maturus, in incessu temperatus, in uerbis modestus: ita ut iuramenta terribilia et turpia non solum in usu non babeant, immo nec eciam coram se fieri sustineant: quia per hoc eorum authoritas deformatur.</p>
                </div>
                <div>
                    <head>Capitulum D2</head>
                    <p>Statuimus eciam ne dum fuerint sani et incolumes, in lectis iacentes audiant matutinas: et ne dum coram eis diuina officia celebrentur, secularibus negotiis uel confabulacionibus occupentur.</p>
                </div>
                <div>
                    <head>Capitulum D3</head>
                    <p>Statuimus eciam, ut in magnis solemnitatibus ipsi per se Diuina celebrent, et uerbum Dei predicent, uel saltem faciant predicare.</p>
                </div>
                <div>
                    <head>Capitulum D4</head>
                    <p>Prohibemus eciam, ne uenacione siluatice, siue aucupio, uel aucellacione, in personis propriis utantur.</p>
                    <p>Pellitas eciam [7] in palliis non utantur: pelles quoque de erminiis caudatis omnibus ecclesiasticis personis prohibemus.</p>
                    <p>Omnes ludos ad talos et aleas eis firmiter interdicimus.</p>
                </div>
                <div>
                    <head>Capitulum D5</head>
                    <p>Statuimus eciam, ut in mensa, saltem in principio et in fine, coram eis sacra leccio recitetur: et ne in mensa histriones, uel mimos, uel eorum audiant instrumenta.</p>
                </div>
                <div>
                    <head>Capitulum D6</head>
                    <p>Statuimus eciam, ut singuli prelati prouidos et honestos eleemosinarios habeant: ipsi eciam prelati sint iuxta apostolum hospitales: et ut horis competentibus ad exhibendam iusticiam et audiendos pauperes publice se presentent.</p>
                    <p>Et in propria persona frequenter intersint confessionibus audiendis, et penitentiis iniungendis.</p>
                    <p>Ipsi eciam per discretos professores proprias cicatrices frequenter obducant.</p>
                </div>
                <div>
                    <head>Capitulum D7</head>
                    <p>In ecclesiis eciam cathedralibus frequenter residentes esse procurent, presertim in maioribus solemnitatibus, in tempore quadragesimali.</p>
                </div>
                <div>
                    <head>Capitulum D8</head>
                    <p>Statuimus eciam, ut formam professionis quam in sua consecracione fecerint, saltem bis in anno, scilicet semel in synodo, et semel in capitulo, publice legi faciant.</p>
                </div>
                <div>
                    <head>Capitulum D9</head>
                    <p>Diligenter superfluitatem sociorum et precipue eueccionum caueant.</p>
                    <p>Quando procuraciones recipiunt, ne sibi subditos grauent: nec in propriis expensis sint parci, et prodigi in alienis.</p>
                </div>
                <div>
                    <head>Capitulum D10</head>
                    <p>Statuimus eciam, ut prelati socios habeant integre opinionis et fame, habitu compositos, etate grandeuos, fide claros, et competentibus scientiis eruditos, et cubicularios honestos, qui iuxta canones sint testes uite ipsorum, et suorum conscii secretorum.</p>
                    <p>Familiam habeant frugi, humilem, non superfluam, sed moderatam: ne exacciones indebitas faciant his qui debent episcopos dominos suos procurare.</p>
                </div>
                <div>
                    <head>Capitulum D11</head>
                    <p>Camerarius, buticularius, panetarius, cocus, marescallus, ianitor, seneschallus, uel eorum seruientes, pecuniam, uel aliam rem quam solent quasi pro consuetudine accipere, de cetero inhoneste non extorqueant, nec stultos, uel infatuatos secum habeant, qui fabulam et derisum populi eos ad derisum moueant, uel cachinnum.</p>
                    <p>Ianitores liberales et discretos habeant, et non uenaliter pro loco et tempore recipiendos recipiant, et precipue ab ordinandis nihil prorsus exigant.</p>
                    <p>Officiales fideles habeant, et prudentes, sine personarum accepcione gratis iusticiam exhibentes.</p>
                </div>
                <div>
                    <head>Capitulum D12</head>
                    <p>Quandoquidem gracia, sed non gratis data, gracia non est, simoniam generaliter et uniformiter prohibemus: uidelicet in ordinum et beneficiorum collacione, in ecclesiarum dedicacione, in uirginum benediccione, in illicita seruientium seu creditorum, seu quorumcumque remuneracione, in spiritualibus pro seruicio temporali, et in aliis uariis articulis simonie: saluis honestis et licitis consuetudinibus ecclesiasticorum.</p>
                </div>
                <div>
                    <head>Capitulum D13</head>
                    <p>Prohibemus eciam ne prelati, uel eorum ministri, racione sigilli aliquid exigant pro iusticia simplici exhibenda; neque pro iusticia facienda, uel acceleranda.</p>
                    <p>Neque pro redempcione procuracionum, que eis racione uisitacionis debentur, aliquid exigant, ubi nec per se, nec per alios uisitaciones faciunt.</p>
                    <p>Nec defunctos excommunicatos, in quibus signa penitentie non comparuerint, pro pecunia sepeliant, uel absoluant.</p>
                    <p>Et ne cum focariis, sacerdotibus, uel clericis, pecunialiter componant: et ne beneficiatis ordinandis propter pecuniam, quominus ordinentur, indulgeant.</p>
                </div>
                <div>
                    <head>Capitulum D14</head>
                    <p>Statuimus eciam, ne beneficia ecclesiastica, uel dignitates, uel cure animarum, minoribus, uel indignis, contra sacros canones concedantur: et ne precipitanter excommunicent, interdicant, uel suspendant, uel sententient, uel relaxent: et ne ab excommunicacionis pena tantum pecuniaria exigatur, nulla pena spirituali inflicta: et ne quid exigatur pro redempcione edictorum illorum que debent per tres dies solemnes fieri ante desponsacionem: et ne quis ad beneficium non uacans installetur: et ne clerici qui minus noti fuerint in litteratura et moribus, sine examinacione ad sacros ordines sublimentur.</p>
                </div>
                <div>
                    <head>Capitulum D15</head>
                    <p>Ne monomachie, uel iudicia peregrina, in sacris locis, uel coemeteriis, uel episcoporum presencia fiant.</p>
                </div>
                <div>
                    <head>Capitulum D16</head>
                    <p>A festis uero follorum, ubi baculus accipitur, omnino abstineatur.</p>
                    <p>Idem fortius monachis et monialibus prohibemus.</p>
                </div>
                <div>
                    <head>Capitulum D17</head>
                    <p>Preterea statuimus, ut in singulis episcopatibus, saltem semel in anno, synodus celebretur: et ut pro loco et tempore sint prelati parati ad sacramentum confirmacionis liberaliter indigentibus imponendum: et ut excessus subditorum suorum, canonicorum, et clericorum, et uirorum religiosorum, nullius odio, gracia, uel timore dissimulent.</p>
                    <p>Et si se non correxerint, non paciantur transire ullatenus impunitos.</p>
                </div>
                <div>
                    <head>Capitulum D18</head>
                    <p>Prohibemus eciam, ne choreas mulierum in coemeteriis, uel in locis sacris, obtentu alicuius consuetudinis deduci permittant: nec sustineant opera seruilia seu fabrilia, sicut arantium, et opera similia, que et ipsius facientibus interdicimus, diebus dominicis exerceri.</p>
                    <p>Et ne ullo modo permittant illicita matrimonia contrahi, et maxime in gradibus a canonibus interdictis.</p>
                </div>
                <div>
                    <head>Capitulum D19</head>
                    <p>Statuimus eciam, ut legitima testamenta morientum, et uoluntates ultimas defunctorum, nullo modo sustineant infirmari.</p>
                </div>
                <div>
                    <head>Capitulum D20</head>
                    <p>Insuper specialiter et districte prohibemus illud nec nominandum flagitium: quod summi principis monetam falsicat, et nature reuerenciam dehonestat: ad quod exstirpandum eciam secundum iura civilia leges insurgere et iura iubentur armari, ut rei tanti sceleris ultore gladio finiantur.</p>
                    <p>Et quanto scelestius est peccatum, tanto districtius in uirtute sancti Spiritus prelatis precipimus, ne illud alicubi pullulare sustineant; sed ubicumque deprehenderint, euellant, destruant, et exstirpent.</p>
                </div>
                <div>
                    <head>Capitulum D21</head>
                    <p>Et ex authoritate Dei omnipotentis Patris, et Filii, et Spiritus sancti, et apostolorum Petri et Pauli, et omnium sanctorum Dei, et presentis concilii, statuimus: ut qui de cetero, a quindecim annis supra, tale cuiusmodi commisisse fuerint deprehensi, secundum Lateranense concilium puniantur.</p>
                    <p>Et si canonici conuentualium ecclesiarum in huiusmodi deprehensi fuerint, et in eorum correccione decanus et capitulum negligentes extiterint, per episcopos locorum arctius puniantur.</p>
                    <p>Quod si infatuati fuerint, canonica eis purgacio indicatur in presencia episcopi, decani et capituli.</p>
                    <p>In qua si defecerint, ab officio et beneficio suspendantur.</p>
                    <p>Hoc autem sub pena suspensionis episcopis precipimus exequendum.</p>
                </div>
                <div>
                    <head>Footnotes</head>
                    <p>[1] ed. fnerit</p>
                    <p>[2] gap marked with &quot;.....&quot;; expanded from Addicio in Mansi, 22, col. 843</p>
                    <p>[3] gap marked with &quot;......&quot;; alternate MS tradicion in Mansi, 22, col. 843 here giues: &quot;Insuper statuimus quod si quis in diuersis ecclesiis siue in eadem plures habuerit personatus, quibus animarum cura sit annexa, et uterque sit sufficiens, uno illorum, quem maluerit, infra duos menses dimisso, altero sit contentus; alioquin omnes personatus amittat etc.&quot;</p>
                    <p>[4] ed. babet</p>
                    <p>[5] paragraph ends with comma.</p>
                    <p>[6] ed. Quecumqne</p>
                    <p>[7] gap marked with &quot;....&quot;.</p>
                </div>
            </div>
        </body>
    </text>
</root>
