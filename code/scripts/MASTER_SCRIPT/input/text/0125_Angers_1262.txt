Idem Nicholaus in synodo Penthecostes anno domini Mo CCo sexagesimo IIo.
(1) De alienacionibus rerum ecclesie.
Prohibemus ne archidyaconi, archipresbiteri et decani alienationibus rerum ecclesiasticarum consenciant, nec super eisdem alienacionibus litteras concedant.
(2) Ne monachi vadant ad exsequias mortuorum.
Statuimus ne monachi extra villas, in quibus morantur, exeant ad exsequias mortuorum, ne eo pretextu occasionem habeant evagandi, vel illicita committendi.
(3) Ne possessions monachis donantur.
Ne solitarii commorantur.
Inhibemus abbatibus ne monachis suis vineas, terras seu possessiones concedant, vel habere permittant nisi ad administracionem tantum pertinentes, ne eo pretextu occasionem habeant proprium retinendi.
Item, ne solitarii in prioratibus commorentur.
Quod si contra fecerint, clericis secularibus juxta mandatum apostolicum assignabimus prioratus eorum, super quo mandatum recepimus.
(4) De casibus episcopo reservatis.
Item, precipimus quod singuli capellani diligenter videant quod si aliqui eorum parrochiani ad nos fuerint pro aliquibus casibus remittendi, ad loca in quibus visitabimus mittant ad nos eosdem, ut inde expensis et laboribus releventur.
(5) De testamentis.
Precipimus ut singuli capellani omnia testamenta, testatorum et executorum nomina, summam X librarum excedencia infra mensem a tempore obitus testatorum, nobis denuncient, vel officiali nostro Andegavensi.
(6) De horis canonicis.
Item, sacerdotes et alii ecclesiarum rectores circa divinum officium et maxime horarum canonicarum ad quas tenentur ex debito, diligentes existant, et mundane occupationes declinentur, mane surgentes, pulsato primo signo, matutinas et alias horas canonicas continue dicant in ecclesia, nisi ex causa probabili ad ecclesiam accedere impediantur.
(7) De purificacione mulierum.
Prohibemus ne, eadem die qua benedictio nuptialis celebratur, mulieres admittantur ad purificacionem, cum preposteracio videatur.
(8) De matrimonio.
Precipimus ne qui sacerdotes consenciant, sed publice in ecclesiis suis prohibeant contrahentes contrahere per verba de presenti, donec veniant ad benedictionem nuptialem.
(9) De filio sacerdotis.
Item, inhibemus sub pena suspensionis, ne quis sacerdos filium suum habeat sibi in ecclesia ministrantem, vel secum in domo propria commorantem, cum testis evidens incontinencie sue existat.
(10) De filiabus spiritualibus.
Insuper sciant sacerdotes et alii ecclesiarum rectores quod mulieres quas baptizant, vel que ipsorum parrochiane existant, sunt ipsorum filie spirituales, et ideo a talium mulierum copula carnali penitus abstineant, si velint penam amissionis beneficiorum evitare.
(11) De capellanis presentendis.
Predecessoris nostri vestigiis inherendo, prohibemus ne quis capellanum capiat vel habeatin ecclesia sua, nisi nobis vel mandato nostro speciali presentatum, et a nobis vel mandato nostro receptum.
(12) De mora capellanorum.
Item, precipimus, sub pena excommunicationis, quod omnes rectores ecclesiarum, et singuli, qui ex indulgencia domini pape, vel ex nostra permissioner in ecclesiis suis residenciam non faciunt, habeant in ecclesiis suis capellanos continue residentes, jacentes et commorantes ibidem.
(13) De denunciacione excommunicatorum.
Preterea precipimus ut singuli sacerdotes in ecclesiis suis, quos excommunicatos esse noverint, excommunicatos denuncient publice singulis diebus dominicis et festivis, et quorum auctoritate et ad quorum instanciam.
Et si, postquam satisfacerint super querelis, de quibus impetebantur, noverint ipsos esse negligentes in eorum absolucione petenda nihilominus ardencius et frequencius eos denuncient excommunicatos, et super hoc faciant rotulos, quos archipresbiteris, decanis vel nobis tradant, si super hoc fuerint requisiti.
Et si aliqui excommunicacionem per annum sustinuerint, vel postquam satisfacerint adversariis suis, si negligentes fuerint in absolucionibus suis petendis, hoc denuncient archydiaconis, archipresbiteris vel decanis, saltem in synodo subsequenti.