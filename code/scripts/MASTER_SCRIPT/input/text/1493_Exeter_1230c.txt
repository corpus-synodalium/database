In Malachia legitur: Et purgabit dominus filios Levi. 
Tempus est etenim ut a domo domini iudicium incipiatur. 
Nos vero in filios Levi omnem sacerdotalem intelligentes dignitatem, sacerdotes presentis synodi auctoritate invocata sancti spiritus gratia laborabimus purgare, ut purgati tamquam purum argentum et aurum remaneant, iusta sacrificia deo offerentes, et tunc placebit domino sacrificium eorum quod offerunt pro Iuda et Ierusalem et ex hoc resultabit in gaudium ecclesia gloriosa, cum sibi ministrantium prospexerit munditiam et sanctitatem de quorum conversatione mors et vita dependent subditorum.
(I) In primis ergo ministris ecclesie qui ad nostram curam specialiter pertinent presentis synodi auctoritate precipimus ut formam symbolorum Lateranensis concilii sane intelligentes, eum frequenter populis sibi subditis fideliter exponant. 
Hoc idem et de baptismo et penitentia et sacramentis in necessitate exhibendis precipimus faciendum secundum quod plenius in preterita synodo continetur.
(2) Quia vero quilibet Christianus adultus dominicam orationem, scilicet Pater noster, et cimbolum apostolorum, scilicet Credo in deum patrem, scire debet, precipimus quod quilibet sacerdos suos parochianos ut hec addiscant una cum salutatione beate virginis moneat diligenter et inducat. 
Pueros quoque sepius convocent et unum vel duos specialiter instruant qui alios instruere possint et sciant in predictis; et quia parentes circa huiusmodi negligentes sepius inveniuntur, iccirco atente ammoneantur ut pueros suos cum tota familia sua, prout deus eis inspiraverit, instruant in predictis, vel saltem instrui faciant ab expertis.
(3) Quia vero latentia peccata fortius ligant cum non habeant correptorem, et multi per ignorantiam in baratro cadunt, irregularitatem incurrentes cum sine superioris dispensatione officii sui executionem non habeant; ideo irregulares, qui secundum canones summi pontificis vel saltem nostra indigent dispensatione, seriatim duximus specificandos; sunt autem hii: Homicide, advocati in causa sanguinis, executores sevorum in pupplicis administrationibus, simoniaci, interventores simoniacarum pactionum et qui labe illa infecti ordines scienter susceperunt; item, qui ab hereticis, scismaticis, dampnatis, et nominatim excommunicatis ordines scienter susceperunt; bigami etiam et coruptarum mariti sive sacratarum deo virginum violatores, quive excommunicati vel furtive ordines scienter susceperunt et qui in susceptis tales ministrare presumpserunt ; sortilegi quoque qui demonibus immolaverunt; incendiarii ecclesiarum; omnes tales si scienter ordines susceperunt, ab executione sui officii se noverint suspensos quousque super hoc nostrum requisierint consilium, ut ubi nostra sufficere possit dispensatio, per nos secundum quod iustum fuerit dispensetur, aliis summo pontifici referendis. 
Servorum vero filiis qui preter illorum conscientiam quorum requiri debet licentia ordinis sive illis qui a non suis episcopis preter suorum prelatorum licentiam scienter ordines susceperunt, sub pena suspensionis inhibemus ne in ordinibus taliter susceptis ministrare presumant, quousque super hoc nostrum requisierint et optinuerint consilium, ut sic licite gratum deo exhibeant obsequium.
(4) Ne sacerdos quispiam bis in die missarum solempnia celebrare presumat, excepto die Natalis et Pasche, vel in obsequiis defunctorum, videlicet cum corpus alicuius in ecclesia eodem die fuerit tumulandum, et tunc prior missa de die, posterior vero pro defuncto, celebretur. 
Vinum autem et aqua quod digitis sacerdotis superfunditur in priori missa reservetur usque ad secundam.
(5) Cum sit ordinata caritas que a se incipit nec habeat frontem alios coripiendi qui se vitiosum ostendit, districte precipimus ut omnes ecclesiarum ministri qui in sacris ordinibus sunt constituti, sive fuerint beneficiati sive non, caste vivant et honeste ab omni fornicatione prorsus et inmunditia se abstinentes; et ut liberius decetero suis vacare possint officiis, districte precipimus in virtute sancti spiritus et sub periculo non solum ordinis set et beneficii firmius iniungentes ut omnes tales concubinas suas a propriis domibus suis procul expellant et nullam prorsus familiaritatem cum eisdem in propriis vel etiam in alienis domibus sive pupplice accessum ad easdem cum scandalo habere presumant. 
Et si forte concubine eorum monitione pupplice proposita ab eisdem non recesserint, ab ecclesia dei quam infamare presumunt expellantur, nec ad ecclesiastica sacramenta nisi in necessitate admittantur. 
Et si forte nec sic duxerint abstinendum, excommunicationis mucrone percellantur, et tunc demum invocetur contra eas brachium seculare. 
Et ut eisdem promotionis temporalis materiam auferamus, firmiter inhibemus ne clerici quibus concubine . . . videbantur, in suis testamentis aliquid sub quocunque velamine eisdem relinquant concubinis, nec domos aut posesiones laicas ad opus earundem emere, maxime de bonis ecclesiasticis, presumant. 
Quod si decetero in contrarium factum fuerit, totum illud superioris arbitrio usibus et ornatui ecclesie quam rexit defunctus acrescat. 
Ipsos autem clericos per subtractionem officii et beneficii monitione premissa a talibus volumus coherceri, sub anathematis interminatione propensius inhibentes ne ad filias spirituales, scilicet ab eisdem baptizatas sive ad penitentiam receptas, accessum habeant; cum si de hoc fuerint convicti, penitentia quindecim annorum secundum arbitrium nostrum imponenda, iuxta sanctorum canonum statuta propter hoc debeant puniri, vel in monasterium penitentiam acturi sub abbatis vel prioris testimonio retrudi. 
Prelati vero qui eos in suis iniquitatibus sustinere presumpserint, maxime obtentu pecunie vel alterius commodi temporalis, pene in generali consilio subiaceant.
(6) Cum initium omnis peccati sit superbia, superbiam maxime in ministris ecclesie detestantes districte precipimus ut sacerdotes sive clerici quilibet habitum habeant ordini suo competentem. 
Pannis rubeis aut viridibus omnino non utantur. 
Sacerdotes vero desuper clausa deferant indumenta, nimia brevitate vel longitudine omnino non notanda. 
Capis manucatis prorsus non utantur. 
Hoc idem illis qui in dignitatibus sunt constituti et decanis dum fuerint in consistorio precipimus observari, nisi iusti causa timoris in predictis habitum exegerit transformari. 
Precipimus ut si post instans festum Purificationis beate Marie sacerdos quispiam coram suo superiore convictus fuerit quod capam illicite detulerit manucatam, aut per viiito dies suspendatur aut capa illicite delata vel eius estimatio fabrice ecclesie Exon applicetur, omni acceptione remota. 
Hanc autem penam eis tantum infra primi anni specialem . . . .Sotularibus quoque consutitiis aut rostratis, sellis, frenis, pectoralibus, aut calcaribus deauratis aut aliquam superfluitatem gerentibus aliquo modo non utantur. 
Coronam et tonsuram exemplo Aaron habeant congruentem, si noluerint interminationem anathematis incurrere. 
Officia vel commercia secularia non exerceant, maxime inhonesta. 
Tabernas prorsus evitent, nisi forte causa necessitatis in itinere constituti. 
Nullus etiam clericorum administrationem exerceat secularem ex qua eum oporteat laice persone actus sui reddere rationem; nec advocati sint clerici vel sacerdotes in foro seculari, nisi forte proprias causas vel miserabilium prosequantur personarum.
(7) Beneficiatus vero vel in sacris ordinibus constitutus sententiam pro pena sanguinis infligenda scribere aut dictare non presumat, aut ubi iudicium sanguinis tractetur vel exerceatur intersit; secus agentes ecclesiastica protectione se noverint alienos, cum per talia facientes scandalum in ecclesia dei generetur. 
Hiis quoque duximus adiungendum ne iudicium sanguinis in locis sacris tractetur.
(8) Singulis autem annis in tribus sollempnitatibus solempniter excommunicati denuntientur in genere sortiarii, auxilium demonis quocunque modo invocantes, incendiarii, raptores pupplici, impedientes malitiose executionem rationabilium testamentorum, detentores decimarum contumaces. 
Illos etiam excommunicatos denuntiamus qui malitiose ecclesias suo iure privare presumunt aut per malitiam libertates earundem infringere vel etiam tranquillitatem regis et regni iniuste perturbare presumunt, necnon et alios quos consilium Oxoniense docet excommunicari.
(9) Testes autem qui scienter periurant super sacrosancta ewangelia, per quorum testimonia sicut frequenter contingit aliquis amittit vitam vel membrum vel exheredatur, vel ecclesia suo iure defraudatur, similiter quater in anno excommunicentur, et non absolvantur nec eis penitentia nisi a nobis vel penitentiario nostro iniungatur, nisi in mortis articulo et accepta cautione quod ad nos accedant restituta eis sanitate, recepturi de periurio condignam penitentiam. 
Idem precipimus fieri de hiis qui malitiose et scienter rationabilium testamentorum impediunt executionem. 
De advocatis etiam et de quibusdam aliis subornantibus testes et de ipsis falsis subornatis testibus ad dissolvenda legitima matrimonia contracta vel ad impediendum legitime contrahenda idem volumus observari.
(10) Ad hec cum discordantium fratrum oblationes sive eorum qui pauperes opprimunt a sacerdotibus recipi non debeant neque in sacrario sive in gazophilacio reponi, et bonum pacis iuxta officii debitum diligere debeamus, universis nobis subditis districte precipimus ut quantum in eis est pacem habeant erga omnes et singulos; parochianos suos moneant propensius et inducant ut in unitate fidei atque pacis vinculo unum corpus sint in Christo. 
Inimicitias si in parochiis suis sive vicinis exorte fuerint sedantes diligenter amicitias copulent, discordantes ad pacem revocantes, quantum in eis est non permittentes quod sol occidat super iram parochianorum suorum. 
Duritiam sive indignationem dominorum sive ballivorum suorum erga sibi subditos temperent, ut innocentes non pregraventur.
(11) Exsemplo Ambrosii sobrietatem tam cibi quam potus amplectentes, quia gula a paradiso expulit regnantem, abstinentia vero ad paradisum revocavit errantem, nec hodie servitus esset si ebrietas non fuisset, universis omnino clericis districte precipimus ut a crapula et ebrietate et aliis que eorum honestatem deformare possint abstineant. 
Ad que omnia studiosius observanda, secundum formam concilii generalis a suis superioribus compellantur. 
Bannumque scotallorum per sacerdotem vel clericum in ecclesia fieri prohibemus; quod si sacerdos vel clericus hoc fecerit vel scotallis sive aliis prohibitis potationibus intersit, canonice puniatur.
(12) Et quoniam non sufficit declinare a malo nisi et bonum faciamus, ad memoriam reducentes quomodo Abraham et Loth per hospitalitatis opera deo placuerunt, precipimus ut clerici beneficiati secundum redditus et facultates suas sint hospitales et erga pauperes non avari. Monachis autem et regularibus universis tanto districtius idem iniungimus quanto ad hoc ipsos artius aliis multiplici ratione constat obligari; ne secus agentes non solum divinam set etiam nostram, cum de hoc nobis constiterit, indignationem incurrant.
(13) Ad exemplum autem Salomonis qui omnia vasa domus domini ex auro purissimo fabricata divino cultui mancipavit, statuimus ut quelibet ecclesia calicem habeat argenteum cum vasis aliis decentibus, syndonem mundam et candidam et amplitudinis congruentis. 
Veteraque corporalia que non fuerint idonea in altaribus quando consecrantur loco reliquiarum reponantur vel in presentia archidiaconi comburantur. 
Provideant etiam archidiaconi ut linteamina et etiam alia ornamenta altaris sint sicut decet honesta. 
Libros habeat ecclesia ydoneos ad psallendum pariter et legendum, et ad minus duplicia sacerdotalia vestimenta. 
Et ut honor debitus divinis officiis in omnibus impendatur, precipimus ut qui altari ministrant superpelliciis induantur.
(14) Cum in sacramentorum dispensatione nostrum consistat ministerium, ut sacramenta a nobis rite tractentur, singula per ordinem prosequamur. 
Sunt autem septem sacramenta, quorum quinque omnibus fidelibus sunt communia et necessaria. Primum est bapthisma, quod est ianua omnium sacramentorum et prima tabula post naufragium, sine quo non est salus; et est sacramentum ingredientium, sanctificans ingredientes et a peccato originali ne obsit emundans. 
Secundum est impositio manus que fit ab episcopo, que confirmatio dicitur, que ingressos iam in mundum et sanctificatos per baptismum armat et roborat contra diabolum, et est sacramentum pugnantium. 
Tertium est penitentia, que ingressos in mundum et lapsos per peccatum relevat et reparat. Quartum est perceptio corporis et sanguinis Christi, quod scilicet viaticum sive eukaristia vocatur. 
Hoc Christo nos unit et incorporat. 
Quintum est extrema unctio, sacramentum scilicet exeuntium, quod vocationi dei nos preparat. Duo vero sequentia sunt ordo et coniugium, nec omnium sunt set quorundam, nec per eorum virtutem peccata dimittuntur, set in eorum altero, scilicet in coniugio peccatum fornicationis vitatur, in altero, scilicet ordine, aliquorum virtutes augentur. 
(15) Cum vero tanta sit virtus et efficacia sacramenti baptismi et cum ab ipso domino sit institutum et eius sanguine rubricatum, precipimus quod cum honore et reverentia magna celebretur et magna cautela, maxime in distinctione et prolatione verborum in quibus, super elementis cum intentione baptizandi rite prolatis, tota vis consistit sacramenti et salus baptizandorum. 
Est autem hec forma substantialis istius sacramenti: Ego baptizo te N. in nomine patris et filii et spiritus sancti; et cum a laico quocunque hoc sacramentum in forma ecclesie conferri potest in necessitate, precipimus ut sacerdotes frequenter doceant et instruant pupplice laicos sibi subditos ut in necessitate sic pueros certis nominibus exprimendos sub predicta forma baptizent. 
Hoc etiam idem per patrem et matrem in necessitate sine preiudicio matrimonii posse fieri protestamur, nec refert quo ydiomate intelligibili utantur.
(16) Cum vero a laico baptizatus ad ecclesiam defertur, que sibi in hac parte defuerint per sacerdotem recepturus, inquirat sacerdos diligenter quid dixerit in necessitate baptizans et quid fecerit; et si invenerit rite et in forma ecclesie puerum baptizatum, factum approbet, supplendo quod sibi per laicum conferri non potuit, ut scilicet in vertice, pectore, et scapulis ungatur, et alia fiant que precedunt et subsecuntur inmersionem. 
Sin autem baptizet puerum dicendo: Non te rebaptizare intendo, set si non es baptizatus, baptizo te N. in nomine patris et filii et spiritus sancti.
(17) Diaconi vero neque baptizent neque penitentias iniungant nisi in hiis casibus, cum scilicet sacerdos non potest vel est absens vel stulte sive indiscrete non vult, et mors imminet puero vel egroto.
(18) Ad hec precipimus quod sacerdos inquirat diligenter cuius sit puer baptizandus, quis pater, que mater, ut sic cognoscat et puniat fornicatores. 
Ad alia etiam hec cautela est necessaria.
(19) Ad levandum vero puerum de fonte tres ad plus accipiantur; in baptismo maris duo mares et una femina, femina vero a duabus feminis et uno mare suscipiatur. 
Quod amplius est a malo est; plures tamen tanquam testes non tanquam patrini, si haberi possint, adhibeantur propter varias causas.
(20) Baptisterium quoque habeatur in qualibet ecclesia baptismali lapideum vel aliud competens quod decenter cooperiatur et decenter conservetur, et in alios usus non convertatur. Aqua vero ubi baptizatus fuerit puer ultra septem dies in baptisterio non servetur. 
Si vero puer domi propter necessitatem fuerit baptizatus, aqua propter reverentiam baptismi vel fundatur in ignem vel ad ecclesiam in baptisterium fundenda deferatur et vas illud vel comburatur vel ad ecclesie usus deputetur.
(21) Si vero pueros cum sale contingat expositos inveniri, baptizentur; si vero sine sale inveniantur expositi, et utrum baptizati fuerint vel non dubitetur, baptizentur; ita tamen quod ante prolationem istorum verborum: Ego baptizo te N. in nomine patris et filii et spiritus sancti, que sola sunt de substantia baptismi et sola debent cum intentione baptizandi proferri, hec a baptizante verba prius dicantur, nominante baptizandum et dicente: Non intendo te rebaptizare, set si non es baptizatus, ego baptizo te in nomine patris et cetera.
(22) Pannus siquidem crismalis non nisi in usus ornamentorum ecclesie convertatur. 
Hoc idem de omnibus aliis ornamentis ecclesie que pontificalem accipiunt benedictionem precipimus observari, ut in usus prophanos nulla ratione deputentur.
(23) Si mulier mortua fuerit in partu, et de hoc certissime constiterit, scindatur si infans creditur vivere, ne pereat quod salvari possit; prius tamen ore mulieris aperto ut puer in utero clausus aerem attrahere possit.
(24) Item, cum in baptismo contrahatur compaternitas que matrimonium contrahendum impedit, et dirimit etiam quandoque contractum, et tres species compaternitatis distinguant iura canonica: unam inter patrem carnalem filii et spiritualem, alteram inter illum qui suscipitur et suscipientem, tertiam etiam, que dici potest fraternitas, que attenditur inter filium spiritualem alicuius et eiusdem filiam carnalem; quia quelibet premissarum cognationum species impedit et dirimit matrimonia secundum iura canonica, ne tales invicem decetero contrahant districte precipimus. 
Et si fuerit de facto contractum, cum de hoc nobis vel officialibus nostris constiterit, irritum esse denuntiabimus. 
Prohibemus etiam ne vir contrahat cum aliqua consanguinea olim uxoris sue in quarto gradu vel infra, cum eque a consanguineis uxoris sicut a propriis abstinendum fore iura statuerunt canonica. 
Item, non contrahantur matrimonia nisi trina denuntiatione solempniter facta in ecclesia.
(25) Quia contingit interdum ibi perpetrari homicidium ubi nulla voluntas set casus mortis causam prestiterit, illis ad quos pertinet officium baptizandi iniungimus quatinus diligenter moneant feminas ut pueros suos teneros caute alant, et iuxta se de nocte non collocent ne opprimantur vel casu suffocentur, et quod cum illis ad baptismum suscipiendum festinent et ad confirmationem, ut pleni efficiantur christiani. 
In baptismo enim, testante iure canonico, regeneramur ad vitam, post baptismum vero confirmamur ad pugnam et roboramur contra agones huius seculi. 
Compellantur etiam parentes ad hoc maturandum, si in hoc precepto fuerint negligentes. 
Adulti vero qui confirmandi sunt, qui personaliter adire possunt episcopum, si commoniti adire noluerint, compellantur, nisi episcopalis remotio dilationis sue fiat excusatio.
(26) Sacramentum autem penitentie quam sit necessarium patet ex illo ewangelio: Quorum remiseritis peccata remittuntur eis, et quorum retinueritis peccata retenta sunt. 
Set quoniam remissionem peccatorum consequimur per veram confessionem, precipimus sacrorum canonum statuta sequentes ut sacerdos in penitentia danda diligenter attendat qualitatem persone, quantitatem delicti, locum, tempus, causam, et moram in delicto factam, et alias peccati circumstantias, similiter etiam animi devotionem penitentis et signa contritionis.
(27) Statuimus insuper ut persone, vicarii, sacerdotes annui confiteantur illis qui per singula capitula ad hoc auctoritate nostra vel archidiaconi fuerint deputati. 
Sint autem in quolibet capitulo adminus duo confessores qui predictorum confessiones audiant frequenter. 
Si qua vero dubia fuerint que per eos expediri nequeant, vel si quis sacerdotum vel aliorum clericorum eis ob aliquam causam confiteri noluerit, ad penitentiarium nostrum recurrat. 
Si vero neutri eorum voluerit suum revelare peccatum, nobis confiteatur vel ei quem de nostra vel etiam confessoris nostri licentia potuerit optinere.
(28) Et quoniam refrigescente caritate multorum non solum usitata peccata multiplicantur, set etiam nova et inaudita excogitantur et perpetrantur, penitentiario nostro indulgemus maxime ut in Capite Ieiunii, ad suscipiendos et audiendos pupplice penitentes, socium unum vel plures sibi adiungat.
(29) In cathedrali autem ecclesia nobis vel decano, vel saltem illi quem nos cum consilio decani et capituli ad hoc elegimus, omnes de capitulo sua confiteantur peccata.
(30) Ad hec adiungimus quod cum aliquis ad penitentiarium nostrum penitentiam recepturus fuerit mittendus, cum literis sui sacerdotis causam delicti et modum convictionis et circumstantias continentibus, vel cum aliquo discreto qui possit et sciat integre dicto penitentiario explicare, destinetur, et cum literis penitentiarii eiusdem absolutionem et penitentie modum continentibus ad suum redeat sacerdotem; aliter revertenti non credatur. 
Sacerdos qui hoc facere contempserit superioris arbitrio acerime puniatur.
(31) Monemus quod nullus sacerdos conscius mortalis peccati ad altare accedat celebraturus quousque per confessionem et veram cordis contritionem a peccati pondere exuatur.
(32) Mulieribus autem coniugatis talis iniungatur penitentia unde non reddantur maritis suis suspecte de aliquo crimine occulto et enormi. 
Item de viris uxoratis observetur, dummodo sufficienter puniatur delictum et condigna sit satisfactio.
(33) Confessiones mulierum audiantur extra velum et in propatulo quantum ad visum non quantum ad auditum. 
Moneantur etiam laici statim in principio Quadragesime confiteri, et quandoque sepius, scilicet semper post lapsum, ne peccatum pondere suo ad aliud trahat.
(34) In confessionibus et predicationibus sepius laicis inculcetur, et precipue in maioribus solempnitatibus, quod omnis commixtio maris et femine, nisi per matrimonium excusetur, mortale peccatum est. 
Et si in denuntiatione huius salubris doctrine sacerdos negligens fuerit inventus, pro sua negligentia tanquam consentiens fornicatoribus canonice puniatur.
(35) Item, nullus sacerdos nomine penitentie totalis vel particularis missas presumat iniungere penitenti, potest tamen consulere.
(36) Cum bonorum auctori aliter inherere non possumus nisi cupiditatem que omnium malorum radix est a nobis abiciamus, presentis synodi auctoritate precipimus ne sacerdotes cure parochiali astricti annualia in se recipiant a quoquam, sive aliud missarum honus propter quod servitium ecclesiarum quibus serviunt in aliquo diminuatur. 
Et ut liberius a talibus et a quacunque negotiatione inhonesta abstineant, districte precipimus ut sacerdotes parochiales singuli ad minus tres marcas annuas recipiant pro suis stipendiis ab ecclesiarum quibus serviunt rectoribus, quos ad hoc precise cum opus fuerit per archidiaconos locorum compelli volumus et mandamus.
(37) Confiteri ter in anno et ter communicare subditi moneantur, in Pascha, in Pentecoste, in Natali. Prius tamen preparent se per aliquam abstinentiam de consilio sacerdotis faciendam. 
Quicunque enim semel in anno adminus proprio non fuerit confessus sacerdoti vel alii de ipsius licentia, et adminus in Pascha sacramentum eucharistie non perceperit, nisi de consilio sacerdotis duxerit abstinendum, et vivens ab ingressu ecclesie arceatur et moriens Christiana careat sepultura; et hoc frequenter eis dicatur.
(38) In confessione habeat sacerdos vultum humilem et oculos ad terram dimissos, nec faciem respiciat confitentis et maxime mulieris; et patienter audiat quicquid dixerit et in spiritu lenitatis eum supportet, et ei pro posse suo suadeat pluribus modis quod integre confiteatur; aliter enim non est vera confessio. 
Peccata inquirat usitata sigillatim, inusitata autem non nisi a longe et per circumstantias, sic ut expertis detur materia confitendi et inexpertis non detur nova occasio delinquendi. 
