Idem Nicholaus in synodo sancti Luce anno Domini Mo CCo LXX IIIo.
(1) Ne dyaconi confessiones audient, nisi tempore necessitatis.
Cum quis rei ad se non pertinenti non debeat se immiscere, nec ea in quibus non habet potestatem ausu temerario usurpare, et in quibusdam locis nostre dyocesis comperimus nonnullos rectores secum dyaconos habentes, qui, sine necessitatis articulo, confessiones audiunt et absolvunt indifferenter, Corpusque dominicum infirmis deferunt et ministrant, que facere non possunt nisi in necessitatis articulo.
Hoc fieri inhibemus de cetero, in virtute obediencie et sub pena suspensionis, tam rectoribus quam capellanis ecclesiis deservientibus, et eciam dyaconis, nisi articulo necessitatis urgente.
(2) De laycis in choro ecclesie non tumulendis.
Preterea eciam cum jure civili cautum sit quod nullus putare debeat Sedem apostolorum hominibus humanis usibus esse concessam, id est, ut exponitur ibi, cancellum ecclesie vel chori ad corpora tumulenda, et invenerimus, in quibusdam ecclesiis nostre dyocesis, corpora laycorum et eciam rusticorum immediate ante altare majus humata, prohibemus omnibus et singulis rectoribus et capellanis ne de cetero in choro vel in cancello corpus layci tumulare presumant, nisi patronus illius ecclesie, vel fundator, seu fundatoris heres existat, nobis vel officiali nostro inconsultis.