Inscriptio [1].
Constitutiones synodales per Johannem, uicarium generalem, Toleti facte.
Prooemium [2].
Facta sunt hec statuta que sequuntur in synodo apud Toletum congregata de speciali mandato reuerendissimi in Christo patris domini domini Johannis, diuina gratia Toletani archiepiscopi, primatis Hispaniarum ac regni Castelle cancellarii, per uenerabilem et discretum uirum dominum Johannem Vincentii, decretorum doctorem, archidiaconum Areualensem in ecclesia Abulensi, socium in Toletana, predicti domini archiepiscopi uicarium generalem, ii. die mensis Februarii, anno incarnationis Domini m.ccc.xxvi., qua die memorata synodus extitit celebrata.
(1) De foro competenti.
Quia cause criminales maiores requirunt iudices qui merum habeant imperium, graue est quod aliqui archidiaconi, arhipresbyteri et alii minores prelati et eorum uicarii de talibus causis se intromittere non uerentur.
Idcirco nos dictus uicarius, et Rodericus Guterrii ac Ferdinandus Petri, canonici Toletani, procuratores capituli Toletani, ac archipresbyteri, uicarii et reliqui clerici in predicta synodo congregati statuimus quod de cetero tales prelati uel eorum uicarii de talibus causis se nullatenus intromittant.
Quod si fecerint, quidquid in eis egerint uel coram eis actum fuerit pro irrito habeatur, nisi sint iurgia uel modica uel leuia crimina, quorum examinatio et castigatio modica uel leuis a iure talibus est concessa, uel nisi sit aliquis cui aliud competat ex statuto, consuetudine uel priuilegio speciali.
Hec autem constitutio intelligatur de criminalibus criminaliter intemptatis, et de arduis, licet ciuiliter intemptentur.
Ardua autem intelligimus que de sui natura ad depositionem intendunt.
Per hoc tamen non excludimus quin archidiaconus, archipresbyter, uicarius uel procurator aut quicumque alius iudex qui fuerit presens ubi fuerit malefactor eum capiat seu capi faciat et tradat seu tradi faciat ad carcerem domini archiepiscopi, etiam, si oporteat, uiolenter.
(2) De dolo et contumacia.
Cum maior in eo qui alium ad ius prouocat quam in prouocato, si die assignata non compareant, contumacia reputetur, idcirco statuimus quod sicut citator citati contumaciam, sic citatus possit accusare contumaciam citatoris et expensas petere si non compareat die qua eum fecit ad iudicium euocari.
(3) De uita et honestate clericorum.
Cum morum honestas que in clericis requiritur, in habitu maxime ostendatur, statuimus quod omnes clerici ubique habitum et tonsuram deferant clericales.
Quod si quis transgressor extiterit, si sit in sacris ordinibus constitutus, eo ipso sit ab officio et beneficio suspensus, donec resumpserit habitum et tonsuram; si sit in minoribus et beneficiatus, sit suspensus a beneficio donec tonsuram et habitum resumpserit ut est dictum; si beneficio caret, pena competenti pro superioris arbitrio castigetur; quod si fuerit uxoratus, quamdiu sic manserit sine habitu uel tonsura, in nullo priuilegio gaudeat clericali.
Quia frequenter aliqui clerici, qui in obedientie exhibitione et obseruatione mandatorum Dei, Ecclesie sue sancte esse debuerant speculum aliorum, manendo excommunicati longo tempore animo indurato occasionem laicis tribuant similia faciendi.
Idcirco statuimus quod quicumque clericus excommunicatus ab homine passus fuerit contumaciter per triginta dies a tempore sententie sic se manere ligatum, si beneficiatus fuerit, per sententiam domini archiepiscopi uel eius uicarii suo beneficio spolietur et per duos menses sit inhabilis ad aliud obtinendum; si beneficiatus non fuerit, pro superioris arbitrio pecuniarie puniatur, sic quod maior pena ei imponatur quam per regem est statuta contra laicos taliter excedentes.