Idem in synodo Penthecostes anno Domini millesimo CCo LXVo.
(1) De contractibus judeorum.
Quia scriptum est quod simulata equitas non est equitas, sed duplex iniquitas, et in contractibus judeorum multociens simulaciones interveniant, cum sepissime in illorum contractibus quedam agantur et alia simulate conscribantur.
In virtute obediencie, prohibemus ne aliquis judex ecclesiasticus hujus civitatis vel dyocesis litteras super contractibus judeorum cum christianis initis sigillare presumat, vel facere sigillari.
(2) De vita et honestate clericorum.
Cum liber a servo difficile discernatur, sic et clericus a layco, nisi per statum et habitum distinguatur, ordinamus ut omnes et singuli clerici, sive conjugati sive non conjugati, cum in ecclesiis parrochialibus in quibus commorantur, ad missam vel ad vesperas veniunt sine cucufis, congruentem deferentes tonsuram incedant, psalmodiantes, legentes et cantantes ibidem cum presbiteris et capelanis ut sic appareat an litterati existant.
Necnon tamen coram episcopo, archidyacono, archipresbitero vel decano suis appareant sine cucufis, et amotis capuciis se presentent.
Hoc complentes, si velint ecclesiastica defensione gaudere.
(3) De familia excommunicatorum.
Si aliquis sustinuerit sentenciam excommunicacionis per duos menses a tempore publice denunciacionis in ecclesia facte, uxor et familia sint supposite ecclesiastico interdicto.
Verum enim multi sunt qui mucronem ecclesiastice discipline, scilicet excommunicacionem, non verentes, se minime reputant sauciatos, nec curant tam letalis vulneris querere medicinam.
Nos igitur attendentes quia vulnera, que medicine fomentum non senciunt, ferro sunt abscindenda, uxores et familias totas omnium subditorum nostrorum, qui excommunicacionem sustinuerint per duos menses, a tempore publice denunciacionis in ecclesia facte, ex tunc ecclesiastico supponimus interdicto, prohibentes ne quis sacerdos uxorem vel aliquem de familia alicujus parrochiani sui, qui excommunicationem per dictum tempus sustinuerit, ad ingressum ecclesie vel ad sacramentum aliquod seu sacramentale admittat, salvis tamen baptismatis et penitencie sacramentis.
Et hoc statutum precipimus per sacerdotes in ecclesiis suis continue et solempniter publicari.
(4) De secularibus tenentibus prioratum.
Sane cum in dyocesim Andegavensem multi sunt clerici seculares prioratus tenentes in quibus servicium divinum non celebratur, injungimus omnibus et singulis hujusmodi prioratus tenentibus, quod, in singulis prioratibus, quos tenent, faciant singulis ebdomadis saltem duas missas de cetero celebrari.
(5) De questoribus.
Item, prohibemus ne chartula aliqua questorum admittatur, nisi appareat sigillata nostro vel officialis nostri sigillo, cum questores multa falsa in chartulis invenerimus conscripsisse.
(6) De absolucione excommunicatorum in mortis articulo.
Cum quis excommunicatus in articulo necessitatis absolucionem pecierit, recipiatur ab ipso juramentum de stando mandatis Ecclesie, et de satisfaciendo illis ad quorum instanciam sit excommunicato, et bona et heredes obliget ad predicta antequam absolvatur.
Si vero bona non habeat, ejus sufficiat juramentum.
Verum, quia aliquando excommunicatus, infirmitatis necessitate cogente, loqui non potest, vel morte urgente, si signa penitencie appareant in eodem, requirantur heredes, si sunt presentes, et pro ipso caveant et se obligent sub forma predicta.
Qui si cavere noluerint, nihilominus absolvatur et tradatur ecclesiastice sepulture, cum de jure scripto ad satisfaciendum pro ipso defuncto debeant et possint heredes compelli.
Si autem signa penitencie non apparuerint, nec absolvatur, nec ecclesiastice sepulture tradatur, dummodo in ecclesia publice denunciatus fuerit, et tempus habuerit competens absolucionem petendi, cum nec pro eo oblaciones recipiende sint, nec oraciones Domino porrigende.