Universis praesentes litteras inspecturis, Petrus miseratione divina Remensis archiepiscopus, Milo Suessionensis, Reginaldus Belvacensis, Guido Noviomensis, Remigius Catalaunensis, Ingerannus Cameracensis, Philippus Tornacensis, Henricus Morinensis, et Robertus Silvanectensis, eadem miseratione divina episcopi; Remensis ecclesiae suffraganei, in concilio provinciali apud Compendium congregati, salutem in Domino sempiternam. 
Caeca cordis aemulatio, superseminansque zizaniam humani generis inimicus, sic quorumdam interiores oculos obtexit caligine, sic etiam venenum infudisse dignoscitur cordibus eorumdem, ut quid de jure liceat, aut quid de honestate deceat, non attendant. 
Ac non solum in subditos, immo etiam, quod horrendum est dicere, in proprios praelatos, et ipsos quibus ex debito fore noscuntur filiationis adstricti, frequenter saeviunt, et nonnunquam contra eos calumniosas et graves, non zelo justitiae, sed rancoris, suscitant quaestiones. 
Attendentes igitur quod capitula et canonici cathedralium ecclesiarum nostrae Remensis provinciae in nos qui licet immeriti praesidemus eisdem, nescimus quo ducti spiritu, quod dolentes referimus, exercuerunt spiritualia jura, sibi damnabiliter usurpando, interdum auctoritate propria, interdum etiam per exquisitas lites, quas contra nos aggredi non verentur, nonnunquam etiam per subtractionem divini officii, contra nos pro suae libertatis arbitrio sua organa suspendendo; idcirco nos super praemissis intendentes, prout possibilitas aderit, salubre remedium adhibere, et praecavere periculis, quae tam nos quam successores nostri incurrere valeremus; deliberatione inter nos habita, de communi consensu conveniendum duximus, et unanimiter statuendum, quod quotiescumque contigerit inter nos vel quemque ex nobis, et capitulum suae cathedralis ecclesiae discordiam suscitari super reformatione pacis, si fieri poterit, bono modo, nec non ad defensionem causae, fraterno more, alter alterius onera portantes, adsistemus nobis ad invicem, contributionem nihilominus pecuniariam, prout magnitudo causae poposcerit, ei qui causam hujusmodi seu litem habuerit, facientes. 
Et ut super bis cum majori valeat auctoritate procedi, ne etiam animose, quod absit, contra capitula praefata quidquam prosequi videamur; ordinatum est inter nos consensu unanimi, quod nos annis singulis in quindena Pentecostes personaliter conveniemus Parisius ibidem tam de communibus quam de propriis negotiis in simul tractaturi, et habituri maturum consilium, ne causam ullam contra ipsa capitula, nisi veram et justam, aliquatenus prosequamur. 
Obligamus insuper nos omnes ad invicem, ad observanda praemissa, et omnia bona nostra.
In cujus rei testimonium sigilla nostra praesentibus litteris sunt apposita.
Datum in loco praedicto, anno Domini MCCLXXVII, die Jovis ante ramos Palmarum.