Nos Guido, Dei gratia Noviomensis episcopus, anno Domini millesimo ducentesimo nonagesimo primo die jovis post festum beati Remigii in capite octobris in plena synodo statuta edidimus inferius annotata. 
(1) Cum per dominos temporales pro pace publica sit statutum ne laici arma invasoria sub pena pecunaria deferre non presumant, statuimus ne clerici per civitatem, castra seu villas nostre diocesis arma hujusmodi deferant quoquomodo ferrea sine nostra vel officialis nostri licentia speciali, et quicumque contra fecerit in XL solidos Parisiensis monete punietur, et nobis decanis et presbiteris injungimus et precipimus expresse ut nomina illorum qui contrarium fecerint officiali nostro studeatis revelare, et qui contra fecerit penam predictam incurrat.  
Presbyter autem qui talia revelabit medietatem predicte pene obtinebit. 
(2) Item quod nulli clerici qui neque modo tonsure neque in vestimentorum forma neque in qualitate negotiorum de clerico quicquam ostendunt, cum super excessibus quos seculari lusu committant ad secularia judicia protrahuntur, circumcisis crinibus, ut possint circumvenire justitiam, se pro clericis representant ad pene subterfugium se clericos exhibentes clericalis fori privilegium labiis allegando qui factis paulo post ante negaverunt clericatum, nos monemur primo, secundo et tertio omnes clericos nostre dyocesis ut infra sancti Andree apostoli festum proximo venturum tonsuram deferant et habitum clericalem, alioquin preter penam in canonem appositam in X libras turonensium punientur, de quorum nominibus decani seu presbyteri fidem facere tenebuntur, et qui contra fecerit simili sententie subjacebit. 
(3) Decanus autem vel presbiter qui talia revelabit quartam partem pene predicte percipiet et habebit. 
(4) Item districte omnibus decanis nostre dyocesis inhibemus ne aliquos in cimiteriis vel ecclesiis sanguine et semine pollutis priusquam reconcialita fuerint, sepeliant et inhument nec sepeliri vel humari permittant; et qui contra fecerit ipsum pena pecunaria taliter puniemus, quod pena ipsius trahetur in exemplum. 
(5) Item quod si noverint contracta fuisse matrimonia clandestina nobis vel officiali nostro sub pena suspensionis revelare procurent. 
(6) Item precipimus quod presbyteri curati significent decanis suis de suis cimiteriis limitandis, que limitatione indigent, et quod decani vocatis his qui fuerant evocandi illa faciant limitari. 
(7) Item quod presbiteri parrochiales vigilias sanctorum jejunari precipiant que fuerint jejunande, quod hoc faciant simpliciter, nulla mentione facta de cibo quadragesimali, exceptis vigiliis festorum Omnium Sanctorum, Natalis Domini, Penthecostes et Assumptionis beate Marie virginis, que debent ieiunari in cibo quadragesimali. 
(8) Item precipimus quod nullus barbitonsor audeat facere barbas diebus dominicis sub pena excommunicationis, et quilibet sacerdos contra facientes in parrochiis suis nobis vel officiali nostro denuntiet. 
(9) Item inhibemus sub pena excommunicationis ne aliquis clericus vel religiosus clericum vel religiosum presumat trahere in causam coram judice seculari, nisi tantum de re feodali vel rebus immobilibus temporalibus minime pertinentibus.