Constitutiones edite per dominum Raymundum Valentie, anno Domini millesimo trecentesimo uicesimo.
Anno Domini millesimo trecentesimo uicesimo, feria tertia post dominicam qua cantatur Quasi modo geniti, uidelicet sexto idus aprilis, reuerendus pater et dominus dominus Raymundus, diuina prouidentia Valentie episcopus, in Valentina ecclesia sanctam synodum celebrantes, sequentes contitutiones [1] per eum de consilio et assensu sui uenerabilis capituli editas, fecit in dicta synodo publicari.
(1) Qua die celebrari debet synodus [2].
Quia per diuersas constitutiones olim per predecessores nostri Raymundi de Ponte, diuina miseratione Valentie episcopi, editas, inuenimus quod dies in quo synodus celebratur in Valentina ecclesia diuersimode uariatur, cum alique constitutiones ipsam feria tertia post festum beati Luce, et alique feria tertia post dominicam qua cantatur Quasi modo geniti statuant celebrari, propter quod de ipsa die inter rectores ecclesiarum ciuitatis et diocesis uerisimiliter dubitatur.
Nos uolentes ne ex tunc in incertum circa predicta uagetur, statuimus et de consilio uenerabilis nostri capituli ordinamus quod de cetero sancta synodus in Valentina ecclesia feria tertia annuatim post dominicam qua cantatur Quasi modo geniti celebretur, cum ipsum tempus sit magis expediens rectoribus et conueniens pro synodo supra dicta.
Qua die uniuersi et singuli rectores et uicarii perpetui ecclesiarum ciuitatis et diocesis predictarum uenire habeant anno quolibet ad eorum sedem Valentinam pro synodo celebranda, sub pena uiginti solidorum, quam non uenientes incurrere uolumus ipso facto, nisi a nobis seu uicario nostro contrarium receperint in mandatis uel nisi fuerint canonica prepeditione impediti, de qua fidem nobis facere habeant uel, in nostri absentia, illi qui pro nobis dictam synodum celebrabit.
Et quod nullus, sub pena predicta, recedere audeat donec synodus finita fuerit et tunc etiam de licentia nostra seu illius qui ibidem fuerit loco nostri.
(2) De rebus quas rectores morientes tenentur dimittere ecclesiis suis.
Item, quia per frequentem clamorem ad aures nostras peruenit, et facti experientia etiam nos docuit, quod nonnulli rectores ciuitatis et diocesis Valentine qui diem clauserunt extremum, uolendo nimis stricte obseruare seu tenere priuilegium eis per bone memorie dominum Iazpertum, predecessorem nostrum, concessum, quod possint de bonis mobilibus, que etiam intuitu sue parochie habuerint, testari et ordinare pro salute animarum eorumdem, adeo in suis ultimis uoluntatibus ipsas ecclesias, quibus longo tempore prefuerunt et a quibus multa bona receperunt [3], bonis ipsis mobilibus spoliarunt quod non potuit reperiri ubi uinum reponeretur ac oleum seu alii reditus earumdem.
Et ex hoc nos uolentes ne, propter abusum permissionis gratie seu indulgentie predicte, parochiales ecclesie uasis uinariis et oleariis ac banchis et tabulis omnino priuentur, statuimus et, de consilio dicti uenerabilis capituli, perpetuo ordinamus quod rectores et uicarii perpetui ecclesiarum ciuitatis et diocesis predictarum, qui nunc sunt aut qui pro tempore fuerint, habeant et teneantur de necessitate dimittere futuris successoribus omnia uasa uinaria et olearia, banchos et tabulas que habebant tempore uite sue, et hoc absque omni fraude.
Que omnia ipsi successores dimittere et conseruare futuris eorum successoribus teneantur, et sic de successore ad successorem perpetuo obseruetur.
Quod si successores uel rectores uiuentes aut qui de cetero fuerint predicta facere recusauerint, ordinamus quod de bonis ipsorum predicta, ad notitiam nostram seu officialis nostri [4] emantur, ordinatione per ipsos facta in aliquo non obstante.
In ceteris autem in prefata constitutione seu priuilegio domini Iazperii contentis non intendimus aliquid immutare, immo ipsam et contenta in ea in omnibus et per omnia ex certa scientia confirmamus.
(3) De spatula nubentium.
Item, quia, uisitationis officium in ecclesiis diocesis nostre exercentes, inuenimus quod nonnulli rectores seu uicarii dictarum ecclesiarum, in recipiendo spatulam ab olim ipsis rectoribus dari ex quadam laudabili consuetudine consuetam per nubentes in parochiis eorumdem, diuersimode se habebant, propter quod inter ipsos et eorum parochianos rancores oriebantur et odia.
Nos, uolentes predictis utiliter prouidere, statuimus quod si rectores seu eorum uicarii pro faciendis sponsalibus parochianorum suorum accedere habuerint ad domum nubentium seu alterius eorumdem, in hoc casu habeant et recipiant, et ipsi nubentes dare teneantur spatulam supra dictam rectoribus seu uicariis eorumdem, cum decens sit et consonum rationi quod qui ad onus eligitur repelli non debeat a mercede.
Si uero nubentes ad ecclesiam uenire uoluerint pro sponsalibus ante dictis faciendis, in hoc casu ipsi rectores seu uicarii nichil pro ipsa spatula exigant, set recipiant illud quod eis gratis uoluerint exhibere.
(4) De albarano nubentium.
Item, quia super satisfactione quam rectores seu eorum uicarii petunt pro albarano testimoniali quod faciunt parochiano suo uel eorum in alia parochia nubenti, ipsi rectores seu uicarii modum excedunt, propter quod per ipsos laicos querela ad nos frequenter peruenit.
Statuimus quod ipsi rectores seu uicarii pro unoquoque albarano ipsis nubentibus faciendo recipiant, ratione laboris ipsius et ratione oblationis, quam inde haberent si in ipsorum ecclesiis uxorem ducerent, duodecim denarios, et non ultra, et hoc sub pena quinque solidorum, quam ipsos incurrere uolumus, si contrarium fecerint, ipso facto.
(5) Nullus rector siue curatus reditus alterius ecclesie emere ualeat [5].
Item, quia inuenimus quod nonnulli rectores et curati ecclesiarum ciuitatis et diocesis Valentine, propriis commodis inhiantes, dimissis eorum ecclesiis et eisdem reditibus non contenti, reditus et prouentus aliarum ecclesiarum seu beneficiorum ecclesiasticorum emere non uerentur, in quibus uicarii efficiuntur uel pro [6] talibus habentur, cum alias in eorum ecclesiis possent esse rectores.
Ideoque [7] presenti constitutione sancimus et perpetuo ordinamus quod de cetero nullus rector siue curatus ciuitatis et diocesis predictarum reditus alterius ecclesie emere ualeat siue possit.
Quod si fecerit, talis emptio non ualeat, et nichilomimus tales emptores penam uiginti morabitinorum ipso facto incurrant, nostro erario applicandos.