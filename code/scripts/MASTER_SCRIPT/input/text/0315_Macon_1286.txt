IN nomine Domini, amen. 
Anno Incarnationis ejusdem M. CC. octogesimo sexto, die Jovis post festum apostolorum Petri et Pauli apud Matisconem. 
Quamvis sanctorum patrum adversus nequitias spirituales et ad reprimendas perversorum malitias et insolentias summa et exactissima sollicitudine secundum suae editionis tempora sint canones instituti: quia tamen canonicae et legitimae sanctiones propter varietatem temporum et excrescentem malitiam, in qua natura humana de facili prolabitur, non potuerunt, ut sufficeret, ad omnia promulgari, idcirco quia novis morbis nova conveniunt medicamina superaddere: nos igitur R. Dei gratia et permissione divina sanctae Lugdunensis ecclesiae archiepiscopus celebrantes concilium nostrum provinciale apud Matisconem cum venetabilibus fratribus notris suffraganeis, nec non et abbatibus, prioribus, capellanis, et aliis qui fuerunt evocandi, ad reformationem morum quorumdam, ad expellendas fraudes et malitias perversorum, suffragantibus nobiscum venerabilibus fratribus nostris AEduensi et Cabilonensi episcopis, nec non venerabili viro magistro P. archidiacono Lugdunensi, procuratore venerabilis fratris nostri episcopi Matisconensis, et officiali ejusdem episcopi in remotis agentis, habita plena deliberatione et consilio diligenti cum suffraganeis praesentibus et procuratore praedicto, auctoritate Provincialis concilii statuendum monemus quae sequuntur. 
(1) Quoniam nonnulli abbates et conventuales priores, non tantum in scandalum populi, sed etiam in grave periculum animarum, plures prioratus uni committere seu concedere non formidant: facta sua pleraque palliantes, eo quod asserunt prioratus aliquos mole comprimi debitorum, et per unum citius et facilius quam per plures posse a debitorum onere relevari: cum potius improba prodigalitas conferentis et concedentis, et recipientis ambitiosa cupiditas in salutis aeternae perniciem accipiant velamentum. 
Statuimus auctoritate [1] Provincialis concilii et sub poena excommunicationis districtius inhibemus, ne abbates et priores conventuales plures prioratus alicui de cetero conferant: poenam praesentis constitutionis exercentes vel extendentes, non solum ad eos qui conferunt, sed ad eos qui contra statuta praesentis concilii plures prioratus recipiunt et acceptant, nisi causa probabili a diocesano loci exposita et per eum approbata. 
Adjicientes praesenti constitutioni sub poena praedicta seu praenominata, ne dicti abbates et conventuales priores ad minores decem et octo annorum prioratum aliquem conferant. 
Statuentes etiam et praecipientes sub poena praenominata, ut postquam prior aetatis legitimae prioratum aliquando adeptus fuerit, infra annum in presbyterum ordinetur, si vero qui adhuc adeptus fuerit prioratum legitimae aetaris non fuerit, postquam ad aetatem legitimam devenerit, in presbyterum se faciat promoveri, nisi causa probabili diocesano loci exposita et per eum approbata, omiserit. 
(2) Secundum canonum sanctiones monachus in juvenili aetate a priore in claustro debet instrui regularibus disciplinis. 
(3) Statuimus et inhibemus abbatibus et prioribus sub poena sepe dicta, ne monachos suos ad scholas mittant extra monasterium suum, nisi causa grammaticae addiscendae. 
(4) De praedonibus, raptoribus et invasoribus locorum religiosorum et personarum ecclesiasticarum et domorum eorumdem statuimus et firmiter praecipimus, ut si qui ad locum praedictum bona praedata duxerint aut imposuerint, ibidem cessetur penitus a divinis, quamdiu ibi crit praedo, vel praeda, vel qui bona earumdem capi mandaverint, vel etiam qui bona eadem detinebit. 
Si autem in ipsa parrochia vel loco conventualis vel collegiata fuerit ecclesia, januis clausis, exclusis parrochianis ejusdem ecclesiae, divina submissa voce celebrentur: ita quod deforis minime audiatur. 
Forma autem et praeceptum hujus praesentis constitutionis diligenter observetur, si de praemissis constiterit per facti evidentiam, aut per sacramentum spoliati, sicut praemittitur, statim sententias et mandati praesentis concilii constitutionem firmiter teneant et observent: ita tamen si persona spoliata et honesta [2] fuerit et legalis. 
Si quae autem quaestio, circa hoc emerserit, ordinarii judicio relinquitur. 
Adjicimus insuper, ut praedo, rapter, et invasor, et detentor rerum, locorum sacrorum vel personarum ecclesiasticarum, si monitus non satisfecerit, excommunicationis sententia percellatur. 
Postquam autem sententia excommunicationis fuerit innodatus, dominus ejusdem superior, si quem habet, moneatur, ut praedonem, raptorem, invasorem, et detentorem ad satisfactionem redire compellat intra mensem [3] a tempore monitionis sibi factae. 
Quod si forte neglexerit, extunc secundum qualitatem facti et quantitatem rei ecclesiastico supponatur interdicto: prius tamen interdicta terra praedonis, invasoris, seu detentoris Quod autem dicimus de praedone, raptore, invasore, et detentore, extendi volumus ad eos qui maleficio praestant auxilium, consilium, et juvamen. 
Si qui vero judices ordinarii locorum super hoc requisiti fuerint, excommunicatos ipsos, et malefactores excommunicatos denuntient, et faciant evitari; terram si quam habent ibidem nihilominus supponentes interdicto. 
Haec autem extendi volumus non solum ad malefactores, sed etiam ad raptores eorumdem, et ad dominos negligentes, inobedientes et remissos esse duximus; et statuimus etiam ut capientes clericos, monachos, et alias personas ecclesiasticas excommunicati denuncientur, nisi de voluntate et mandato ordinarii capti fuerint et detenti. 
(5) Quia multis diversis modis in grave dispendium plurimorum praedia et alienas [4] quaerentes litteras domini papae et legatorum ejus abutuntur. 
Excommunicamus omnes, qui litteris abutentes, aliis ejusdem nominis tradunt, et eos qui tali modo recipiunt. 
(6) Item omnes illos qui conveniunt aliquos coram diversis judicibus sub uno et eodem negotio. 
(7) Item illos qui citant aut qui citari faciunt aliquem ad loca aequivoca, vel fraudulenter vel malitiose citant, et damnificant, et vexant laboribus et expensis. 
(8) Item omnes qui per litteras domini papae et legatorum ipsius personas non comprehensas in rescriptis [5] excogitatis malis falsantur litterae, ubi non est, simulantes citari faciunt vel procurant ad perhibendum testimonium veritati. 
(9) Item omnes qui litteras domini papae vel legatorum ipsius sedis apostolicae ad futuras trahunt controversias, quemadmodum fuerunt tempore exhortationis exortae. 
Hoc autem contra abusores litterarum domini papae et legatorum ipsius auctoritate provincialis concilii promulgamus, auctoritate sedis apostolicae in omnibus semper salva. 
(10) Auctoritate praesentis concilii statuimus, ne clericus vel religiosus trahat vel conveniat religiosum vel clericum in foro saeculari super mota actione personali et speciali, vel alia quae non sunt de foro juris saecularis. 
Contractus et conventus non respondeat foro, allegans privilegium: alioquin tam clerici quam religiosi sic contra venientes, quam etiam judices saeculares, qui eos cumpulerint respondere; vel quia non responderunt animadverterit in eosdem, aut in rebus eorum damnum dederint, aut personis injurias intulerint, arbitrio judicis ordinarii graviter puniantur, et sententia jam a judice lata nullam obtineat firmitatem. 
(11) Praesentis constitutionis auctoritate excommunicamus dominos praepositos et alios justitiarios saeculares, qui prohibent subditis suis sub banno vel poena [6] in foro saeculari ecclesiastico et a judicibus ecclesiasticis sunt vocati vel fuerint citati. 
(12) De laicis qui pignora vel bona clericorum vel religiosorum capiunt vel capi faciunt, eo quod in curia sua non respondent vel litigant, nisi sint de his quae ad forum judicis saecularis pertineant, vel quae coram judice ecclesiastico citant aliquos; statuimus quod tamquam excommunicati evitentur, et excommunicati publice nuntientur. 
(13) Ordinariis etiam locorum auctoritate praesentis concilii praecipientes injungimus, ut per presbyteros parrochiales in suis parrochiis publice et solemniter constitutiones nostri provincialis concilii et earum sententias singulis diebus dominicis faciant nuntiari. 
Si vero praedicti parrochiales presbyteri promulgata denuntiatione constitutionem nostrarum et sententiarum earumdem negligentes et inobedientes et remissi fuerint, ordinariorum suorum arbitrio mulctentur et graviter puniantur. 
Datum ut supra. 
Nos autem R. archiepiscopus Lugdunensis, et nos JACOBUS AEduensis, et G. Cabilonensis episcopi praedicti; nos quoque P. archidiaconus Lingonensis procurator Reverendi in Christo patris et domini G. Die gratia Lingonensis episcopi, et nos officialis Matisconensis his praesentibus provincialis concilii constitutionibus sigilla nostra duximus apponenda.
