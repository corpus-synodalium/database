(1) Excommunicamus omnes illos qui sanctimonialem quemcumque corruperint, et sollicitudinem per se vel per interpositam personam dederint.
(2) Item omnes clericos civitatis vel diocesis Narbonensis constitutos in sacris vel curam animarum habentes; qui bajulam persone secularis tenuerint vel emerint, vel judicaturam ejus tenuerint, ab officio et beneficio suspendimus.
Et si qui nunc alteram tenent, nisi eam reliquerint infra mensem [1] postquam in ecclesiis hec sententia fuerit publicata, eadem suspensione teneantur astricti.
(3) Item precipimus quod universi sacerdotes, qui curam a nobis, vel locum nostrum in spiritualibus obtinentibus, nostrisve predecessoribus, aut eorum vices in hoc parte gerentibus, minime receperunt, sacramenta ecclesiastica parochianis hujus diocesis non ministrent, sed nec illi qui curam habent parochie alicujus, in aliena parochia, etiam si fuerint invitati, ea ministrare presumant, nisi necessitas tam urgens in hoc ultimo casu emerserit, quod tolerabile videatur alterutrum alterius onera supportare.
Quo casu, auctoritate nostra ille qui fuerit invitatus, possit necessitati hujusmodi subvenire in parochia aliena.
Hujus autem precepti nostri quemlibet transgressorem, postquam per ecclesias fuerit publicatum, ab officio et beneficio suspendimus, et si in suspensione per mensem perstiterit, ex tunc excommunicamus eundem.
(4) Item precipimus universis sacerdotibus parochialibus, quod per tres dies dominicas successive, moneant parochianos suos, ut in diebus dominicis et festivitatibus beate Virginis et Apostolorum, et sancti Johannis Baptiste, et aliis precipuis solemnitatibus, opera servilia non exerceant, nec ligna, bladum, vel fenum, vel paleas, aut alias res venales, exceptis his que ad esum illius diei pertinebunt, transferre, seu juxta vulgare quod dicitur carrejare, non presumant, et post dictas tres monitiones, omnes qui ex tunc contra fecerint, nominatim denuntientur interdicti, nos enim eos interdicimus qui, spretis dictis monitionibus, festivitates predictas dictis modis violare presumpserint, et si eorum creverint contumacia, eosdem anathematizare proponimus, et invocare contra ipsos, si opus fuerint, brachium seculare.
(5) Mercata etiam teneri in diebus dominicis inhibemus, nisi in nundinas solemnes inciderint, et qui trina monitione premissa non cessaverint ab eisdem, simili per omnia coerceantur censura.
(6) Si vero judei illud presumpserint, postquam hoc mandatum nostrum fuerit publicatum, denuncientur ballivo loci, et nisi ter monitus eosdem judeos cessare compulerit, excommunicationis sententia, quam nunc ferimus in rebelles, denuncietur publice innodatus.