Inscriptio [1].
Die lune, intitulata pridie idus iunii, anno a natiuitate Domini millesimo trecentesimo quinquagesimo septimo, reuerendus in Christo pater et dominus dominus Vitalis, miseratione diuina episcopus Valentinus, secundum quod moris est et a sanctis patribus fore noscitur institutum, celebrauit generalem synodum cum omnibus rectoribus, uicariis perpetuis uel eorum procuratoribus in sede Valentina, et in dicta synodo fecit ordinationes et constitutiones sequentes.
(1) Quod rectores publicent excommunicatos non soluentes decimas.
Vitalis, miseratione diuina episcopus Valentinus, uniuersis et singulis rectoribus et uicariis perpetuis ecclesiarum ciuitatis et diocesis Valentine, uel nostri loca tenentibus, salutem in Domino sempiternam.
Quia non solum ex synodali constitutione per dominum Raymundum, bone memorie, predecessorem nostrum facta, excommunicationis sententia noscitur promulgata in quoscumque decimas et primitias integraliter soluere nolentes, uerum etiam ex constitutione nuper in sacro Tarraconensi concilio edita.
Idcirco uobis uniuersis et singulis, in uirtute sancte obedientie, dicimus et mandamus quatenus si aliqui fuerint qui dictas decimas et primitias integraliter, ut premittitur et prout in dictis constitutionibus continetur, soluere contradixerint, non solum uigore dicte constitutionis dicti sacri concilii singulis diebus dominicis et festiuis, cum maior populi multitudo conuenerit ad diuina, publice et palam denuntietis excommunicatos, et etiam tamquam excommunicatos euitetis et faciatis ab aliis artius euitari tanto tempore et tamdiu donec predictas decimas et primitias exsoluerint integraliter hiis quibus de iure fuerint soluende et a nobis beneficium absolutionis meruerint obtinere.
Datis, Valentie, decima die iunii, anno Domini millesimo trecentesimo quinquagesimo septimo.
(2) Quod rectores in locis Saracenorum moneant dominos predictorum ne Ã§ala clametur.
Vitalis, miseratione diuina episcopus Valentinus, uniuersis et singulis rectoribus, uicariis perpetuis ecclesiarum ciuitatis et diocesis Valentine, uel nostri loca tenentibus, salutem in Domino sempiternam.
Quia culpam facientis habet qui quod potest corrigere non emendat, et tam ex ordinatione generali domini nostri pape, quam ex constitutione prouinciali sacri concilii Tarraconensis, ob Dei reuerentiam fuerit ordinatum quod domini terrarum et locorum in quibus ipsi habent dominium moneantur et alias, ut de cetero didiscimus, per nostros predecessores moniti fuerint [2] ut prohiberent et prohiberi faciant ne Saraceni [3] inuocent alta uoce seu proclament nomen perfidi Machometi.
Et ab obitu citra domini Hugonis, bone memorie, predecessoris nostri, in aliquibus locis, ut intelleximus, publice proclamatur, in diuine maiestatis offensam et dictorum dominorum ipsorum locorum graue periculum animarum.
Idcirco desiderantes peccatum huiusmodi tante paganitatis nostris temporibus a dictis locis nostre diocesis amputare, uobis et uestrum cuilibet, in uirtute sancte obedientie et sub pena excommunicationis, dicimus et mandamus quatenus dominos et alcaydos et loca tenentes eorum dominorum ex parte nostra semel, secundo, tertio et peremptorie moneatis publice in uestis ecclesiis quatenus in terris et locis nostre diocesis et eorum iurisdictioni aut districtui subiectis no permittant, immo prohibeant et prohiberi faciant proclamationem iam dictam.
Alioquin, nisi predicta adimpleuerint et prohiberi fecerint, cum dictam inuocationem fieri sciueritis, ipsos et quemlibet ipsorum excommunicatos, uirtute prouincialis constitutionis predicte, denuntietis, ipsosque ad diuina officia aut ecclesiastica sacramenta minime admittatis, et in omnibus locis que in nostra diocesi habent, tamquam ecclesiastico interdicto suppositis, cessetis a diuinis, nec a predicta sententia absoluantur nec interdictum aliquatenus relaxetur donec predicta fieri prohibuerint cum effectu.
Datis, etc.
(3) Quod omnes rectores habeant tractatum editum per dominum Vitalem, episcopum Valentie, sub pena centum solidorum.
Vitalis, miseratione diuina episcopus Valentinus, uniuersis et singulis rectoribus et uicariis perpetuis uel aliis curam animarum gerentibus infra ciuitatem et diocesim Valentinam constitutis, salutem in Domino sempiternam.
Cum nos decreuerimus ut uos et uestrum quilibet debeat habere quedam documenta ad gubernationem siue curam animarum et ad instructionem uestri et populi uobis commissi ualde utilia et necessaria, idcirco uobis et uestrum cuilibet, in uirtute sancte obedientie et sub pena centum solidorum, operi retrotabuli sedis Valentine applicandorum, quam penam uos et uestrum quemlibet ipso iure uolumus incurrere, si mandatum nostrum inferius expressatum non adimpleueritis cum effectu [4], dicimus et mandamus quod hinc ad festum beati Michaelis proxime instantis dicta documenta in scriptis habeatis.
Nos enim sumus parati uobis et uestrum cuilibet, cum per uos fuerimus requisiti, dictorum documentorum copiam tradere, ita quod infra octo dies, postquam dictam copiam habueritis, transumptum habeatis accipere, et, habito transumpto, dictam copiam nobis illico restituere habeatis.
Datis Valentie, etc.
(4) Quod manumissores reddant computum.
Vitalis, miseratione diuina episcopus Valentinus, uniuersis et singulis rectoribus, uicariis perpetuis ciuitatis et diocesis Valentine uel eorum loca tenentibus, salutem in Domino.
Vobis uniuersis et singulis, in uirtute sancte obedientie et sub excommunicationis pena, dicimus et mandamus quatenus si est aliquis uestrum detinens bona defunctorum que piis usibus, secundum dispositionem testatorum, debeant applicari, tradatis et delibretis illa per totum mensem iulii proxime uenturum Guillermo Ollerii, procuratori pauperum Christi, et nichilominus reddatis infra idem tempus uicariis aut officiali nostris bonum, uerum et legale computum ac rationem de administratis per uos ratione predicta.
Mandamus, insuper, quod si scitis aliquos parochianos uestros dicta bona defunctorum detinentes, per totum dictum mensem notificetis dicto Guillermo Ollerii in scriptis nomina ipsorum et quantitatem.
Datis, etc.
(5) De beneficiis incompatibilibus.
Vitalis, miseratione diuina episcopus Valentinus, uniuersis et singulis rectoribus, uicariis perpetuis ac quibuscumque aliis beneficiatis duas uel plures ecclesias uel beneficia incompatibilia uel curam cum beneficio, cum dispensatione uel sine, obtinentibus infra ciuitatem et diocesim Valentinam, salutem in Domino sempiternam.
Quia de iure aliquis non potest sine dispensatione duas uel plures ecclesias curatas uel beneficia incompatibilia aut unum cum altero retinere, idcirco uobis et uestrum cuilibet, in uirtute sancte obedientie et sub pena centum solidorum, operi retrotabuli sedis Valentine applicandorum, [5] quam penam uos et uestrum quemlibet uolumus eo ipso incurrere, si mandatum nostrum inferius expressatum non adimpleueritis cum effectu [6], dicimus et mandamus quatenus hinc ad ultimum diem mensis iulii proxime uenturi inclusiue ostendatis coram nobis uel uicariis aut officiali nostris dictam dispensationem, si quam habetis.
(6) Quod rectores et beneficiati in suis beneficiis residentiam faciant personalem.
Vitalis, miseratione diuina episcopus Valentinus, uniuersis et singulis rectoribus, uicariis perpetuis et quibuscumque beneficiatis infra ciuitatem et diocesim Valentinam constitutis, salutem in Domino.
Quia, secundum sanctiones canonicas, unusquisque uestrum tenetur in sua ecclesia uel beneficio residentiam facere continuam et personalem, idcirco uos et uestrum quemlibet tenore presentium admonemus primo, secundo et tertio ac peremptorio termino, ut parcatur laboribus et expensis [7], ut in dictis uestris ecclesiis et beneficiis continuam et corporalem residentiam faciatis, nisi licentiam obtineatis specialem a nobis.
Alias notificamus uobis per presentes quod procedemus contra uos et uestrum quemlibet ad priuationem uestrarum ecclesiarum et beneficiorum, prout ius et iustitia suadebunt.
Datis Valentie, etc.
(7) Quod decima in subsidium episcopi certo termino soluatur.
Vitalis, miseratione diuina episcopus Valentinus, uniuersis et singulis rectoribus ac [8] uicariis perpetuis ciuitatis et diocesis Valentine, salutem in Domino.
Quia per uos fuit nobis gratiose concessa una decima in subsidium expensarum factarum per nos ratione nostre promotionis, exsoluenda in festo beati Michaelis instantis, uidelicet medietas, et alia medietas in proximo uenturo festo Resurrectionis.
Idcirco uobis uniuersis et singulis dicimus et mandamus, in uirtute sancte obedientie et sub excommunicationis pena, quatenus in dictis terminis exsoluatis nobis quantitatem, cuilibet uestrum in dicta decima pertinentem, hic in palatio nostro episcopali.
Datis Valentie, duodecima die iunii, anno Domini millesimo trecentesimo quinquagesimo septimo.