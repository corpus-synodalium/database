Sequitur de Synodo Brixinensi.
Quoniam, ut dicit lex, omnium memoriam habere, et in nullo peccare, magis est Divinitatis, quam humanitatis, ideo quaedam, quae in Brixinensi synodo vel de novo fuerunt statuta, vel ex antiquis Patrum constitutionibus renovata, minus tamen plene in nostra Dioecesi observata, Nos Landulfus Dei ac Apostolicae Sedis gratia Episcopus Brixinensis nobis ad memoriam revocamus.
(1) Clerici in domibus suis mulieres habere non praesumant, cum secundum Apostolum non solum a malo, sed etiam ab omni specie mala sit abstinendum.
(2) Volumus et mandamus, ut quaelibet parochialis Ecclesia in nostra Dioecesi duos habeat sacerdotes, et hoc per Archidiaconos districte praecipimus procurari.
(3) Districtius prohibemus ne pro Sacramentis conferendis aliqua interponatur conditio sive pactum: si vero sit consuetudo, ut pro labore suo aliquid Sacerdotes inde recipiant, et laici id impendere contradicant, compellendi sunt per poenam ab Episcopo statuendam.
(4) Statuimus ut omnes legitimi pastores continuam in suis Parochiis faciant residentiam exceptis Canonicis et aliis, quorum absentia per specialem licentiam Episcopi toleratur.
(5) Item firmiter praecipimus, ut omnes in sacris Ordinibus constituti et beneficiati canonicas horas singulis diebus dicere non obmittant.
(6) Item clerici sacros ordines habentes, comam non nutrientes, nec arma deferentes [1], et si post trinam ammonitionem, quam Archidiaconis committimus faciendam se non correxerint, comam nutrientes excommunicentur, arma portantes perdant privilegium illius canonis; Siquis suadente etc.
(7) Nullus Sacerdos missarm solus celebret, sed nec mulieres ad altare ministrent.
(8) Item praecipimus, ut secundum statuta generalis concilii praelati et alii, quibus concessum est, in ecclesiis parochialibus, quas habent, per vicarios deservire idoneos et perpetuos habeant in eisdem ecclesiis vicarios per Episcopum canonice institutos, quibus tam honestam et competentem assignent praebendam, ut exinde pauperibus et peregrinis eleemosynam valeant elargiri.
(9) Item ad compaternitatem non plus, quam tres personae recipiantur.
(10) Item causae matrimoniales nonnisi per Archidiaconos diffiniantur de commissione Episcopi.
(11) Item praecipimus, ut nullum matrimonium alibi, quam in facie Ecclesiae contrahatur: quia per clandestina matrimonia, uno negante matrimonium, et altero non valente probare saepe error inducitur cum periculo animarum.
(12) Item praecipimus, ut cum matrimonium fuerit contrahendum, sacerdos ante ter illud in Ecclesia publicare designatis nominatim personis, inter quas speratur matrimonium contrahendum, et certus terminus assignetur, infra quem qui voluerint et valuerint, legitimum impedimentum proponant, et ipsi presbyteri nihilominus investigent, utrum aliquod impedimentum obsistat.
Cum autem apparuerit probabilis conjectura contra copulam contrahendam, contractus interdicatur expresse, donec quid fieri debeat, manifestius constiterit documentum.
(13) Circa usurarios manifestos sic debent clerici se habere ad confessionem nisi praestita cautione idonea et fidejussoria vel pignoratitia de satisfactione eos nequaquam admittat.
Agentes in extremis, quantumcumque poeniteant, et laesis satisfieri mandent, non debet tamen habere ecclesiasticam sepulturam, nisi laesis fuerit plenarie, si praesentes sint, absentes idonea de satisfactione cautio facta fuerit et secuta.
(14) Nullus sacerdotum ei, quem in extremis Ecclesiae reconciliavit, deneget pro debitis ecclesiasticam sepulturam, nisi manifestum sit, creditorem contra eum movisse in ecclesiastico vel temporali judicio super solvendis rebus vel exhibendis satisfactionibus quaestionem, sive debitum illud ex furtis, rapinis, vel quibuscumque modis aliis sit contractum.
(15) Quia quidam sunt laici et maxime curiales, qui se a capite Christo pravis operibus elongantes, corpus Christi, quod est Sacramentum Ecclesiasticae unionis semel ad minus in anno percipere praetermittunt, praecipimus Sacerdotibus, ut tenorem illius concilii: Omnis utriusque sexus [2] optimo tempore pronuntient in suis Ecclesiis, qui est talis: Quicumque ad minus etc. [3]
Sacerdos vero talibus det consilium in hac forma, ut videlicet a tempore confessionis infra certum terminum sacerdotis arbitrio moderandum, impedimentum a conscientia sua removeant, et eucharistiam infra annum illum sumere non omittant.
Alioquin sacerdos paenam in eum pronuntiet, et diligenter servari praecipiat memoratam.
(16) Item Clerici saepe pronuntient, quod 20 dies indulgentiae promerentur, quicumque ad nomen Domini Jesu Christi et ejus piae Genitricis Mariae genua sua flexerint, vel etiam capita inclinaverint reverenter.
(17) Item Vicariorum praebendas Archidiaconis locorum jam multoties commisimus ratione praevia moderandas, quod adhuc fiat statuto praecipimus iterato.
(18) Item vicarii in Ecclesiis instituendi Archidiacono praesententur, et per eum ad regimen instituti non debent inde, nisi per ejus vel Episcopi judicium amoveri.
(19) Item legitimi pastores, qui agros Ecclesiae locaverunt laicis pro censu colendos, eosdem agros a manu laicorum retractos suis tradant Vicariis; excolendos, dummodo sint tales, qui eos velint colere, et etiam possint sufficere ad colendum.
(20 Item secundum statutum provincialis concilii praecipimus, ut hi, qui parochiales Ecclesias in beneficio sunt adepti ad ordinem, quem beneficii sui cura requirit, se faciant ordinari infra tempus a canone constitutum.
(21) Item statutum de non intrando tabernas, et nil dando vagis scolaribus praecipimus firmiter observari: quod si aliqui se in transgressione horum deliquisse cognoscunt, et ante solutam poenam divine praesumpserunt mysteria celebrare, monemus, et in Domino exhortamur, quatenus ad superiorem pro remedio absolutionis recurrant, quia sic suspensi celebrando irregularitatis notam procul dubio contraxerunt.
(22) Item cum quandoque Sacerdotes cum veris pastoribus paciscantur ex ipsorum Ecclesiis majores solito solvere pensiones, ut earumdem Ecclesiarum vicarias possint facilius adipisci, nos ad tam detestabile vitium extirpandum Archidiaconis districte praecipimus, ut ad persequendum hujusmodi malum invigilent diligenter, cum per hunc modum supplantari quandoque contingat viros idoneos et honestos, et etiam crebrae mutationes vicariorum fructum animarum plurimum soleant impedire.
(23) Item, quicunque alium supplantasse convictus fuerit, praeter dampna supplantati in 50 libris veronensibus punietur.
(24) Item prohibemus, ne clerici mitrati nisi in itinere incedant, pannis rubeis, cingulis metallo ornatis, vel nodulis ex eadem materia in manicis vel capuciis et vestibus a latere apertis nequaquam utantur, ad choreas non vadant.
(25) Item in quacumque plebe illa statim cessetur generaliter a divinis, donec super hoc nostrum mandatum recepit speciale.
(26) Item quia peccatum est de peccato gloriari, praecipimus, ne in publico cum aliquo colloquantur, quasi jactando de carnali commercio mulierum.
(27) Item statuimus et districte praecipimus, quod nullus eligatur, nec ei sub quocumque colore verborum promittatur, nec recipiatur in aliqua Ecclesia, nisi ibi vacet tempore electionis, receptionis vel promissionis praebenda vel beneficium, nisi hoc fieret aliqua necessitate vel utilitate Eccleisiae urgente, quae approbetur per Dominum Episcopum Brixinensem, in quo casu dispensari possit super hoc per ipsum Episcopum: et siquis contra fecerit, noverit se esse vinculo excommunicationis adstrictum, quam proferimus in litteris scriptis, decernentes irritum et inane, quidquid contra praedictum nostrum statutum factum fuerit, vel etiam attentatum.
(28) Item hoc salubri statuto prohibemus, ne quis eligatur vel recipiatur in aliquo beneficio, vel praebenda sacerdotali, nisi ipse electus vel receptus fuerit sacerdos, vel in sacris ordinibus constitutus, vel talis qui sit idoneus aetate, moribus et scientia, et velit et possit juste infra annum a tempore suae electionis ad sacerdotium promoveri.
Et quidquid contra hoc nostrum statutum factum fuerit, juribus decernimus vacuatum.
Insuper sententiam excommunicationis proferimus contra electores, et etiam electos contra tenorem nostri hujusmodi constituti.
(29) Item statuimus et praecipimus, quod omnes tam praelati quam alii nostrae civitatis et Dioecesis in celebrandis divinis officiis in suis ecclesiis debeant servare modum et formam et consuetudinem, quae servatur, et per tempora retroacta servata est in celebratione divinorum officiorum, valeant observare.
(30) Item statuimus saluti animarum subditorum nostrorum per hoc diligentius providentes, quod nullus nostrae civitatis vel Dioecesis, cujuscumque conditionis vel status existat, habeat vel teneat duo beneficia curam animarum annexam habentia [4].
Quicumque vero duo beneficia curata vel plura tenuerit, infra mensem a publicatione harum nostrarum constitutionum coram nobis in virtute sanctae obedientiae, et sub poena excommunicationis compareat, omnia sua beneficia praeter unum in nostris manibus resignando, vel ostendendo dispensationem, causam legitimam, si quam habet, ipsa beneficia retinendi.
Alioquin siquis cujuscumque conditionis vel status existat, qui contra hoc nostrum statutum uno excepto contra sacras constitutiones detinendo, plura beneficia curam animarum habentia fecerit, noverit se esse vinculo excommunicationis innodatum in his scriptis, contra omnes et singulos contra hanc nostram constitutionem facientes.
Salvis omnibus contra eos et quoslibet, qui contra nostra et canonicas sanctiones hucusque [5] tenuerint plura beneficia curam animarum habentia, quas inciderunt ipso facto.
(31) Item statuimus et districte praecipimus, quod quilibet tenens ecclesiasticum beneficium vel personatum, quod requirat secundum canonicas sanctiones sacerdotium, vel saltem ad sacros ordines promoveri, et dum est promotus, secundum quod onus sui beneficii requirit, infra mensem ab hac publicatione coram nobis compareat, ostensurus vel dispensationem, vel justam causam, quare infra tempora a jure statuta promotus non fuerit, secundum quod suum beneficium requirebat.
Quodsi quis contra hoc nostrum statutum fecerit, decrevimus ipso facto, ipsum esse privatum suo beneficio, quod sic tenebat, cum hoc etiam a jure canonico et per sedem Apostolicam provide sit statutum.
Insuper prohibemus et praecipimus sub poena excommunicationis quam proferimus in his scriptis contra contemptores hujusmodi nostri statuti, quod elepso ipso mense de caetero de tali beneficio se non intromittant, si justam causam non ostenderunt, ob quam juste tale beneficium valeant retinere.
(32) Item cum per leges et canonicas santiones provide sit statutum, quod spurii et filii Sacerdotum in Ecclesiis absque dispensatione legitima non debeant ordinari, nec beneficium ecclesiasticum obtinere, statuimus et praecipimus, quod omnes et singuli spurii vel filii sacerdotum, qui ecclesiastica in nostra civitate et Dioecesi obtinent beneficia, infra mensem debeant coram nobis legitime ostendere dispensationes et justam causam, siquam habent, quare ipsa beneficia canonice valeant obtinere.
Alioquin decrevimus et quemlibet eorum esse privatos ab omni beneficio ecclesiastico, quod de facto tenent, cum de jure sine dispensatione obtinere non possint, ut superius est expressum: Praecipientes sub poena excommunicationis, quam proferimus in hujusmodi scriptis, quod tales illegitimae personae sine dispensatione non debeant de caetero ecclesiasticum beneficium retinere.
(33) Item statuimus et praecipimus, quod quando contigerit nostros nuntios et capituli Ecclesiae Brixinensis ire per Dioecesin nostram Brixinensem Praelati, Presbyteri et Clerici nostrae Dioecesis ipsos honeste recipiant, et eis in victualibus serviant competenter, secundum quod facultates eorum suppetunt, et requirit conditio nuntiorum.
(34) Item statuimus et praecipimus sub poena excommunicationis, quod omnes et singuli Abbates, Abbatissae, praepositi, Decani, Archidiaconi, Presbyteri parochiales et caeteri Praelati nostrae Dioecesis infra unum mensem praedictas nostras constitutiones exemplatas habeant, ut videlicet instruere possint eos, quos sub eorum cura habent ad observationem omnium praedictorum. [6]
Praedictas autem constitutiones et statuta, tam vetera quam nova per Reverendum Patrem Dominum Guidonem Sed. Apost. Legatum, et in synodo provinciali Salzburgensi facta, necnon per nostros praedecessores in Synodis Brixinensibus et nos in praesenti synodo confirmata, auctoritate, qua fungimur, praecipimus ab omnibus firmiter observari, salva et retenta nobis omni auctoritate et potestate dispensandi ex justa causa super praedictis, et quolibet praedictorum.