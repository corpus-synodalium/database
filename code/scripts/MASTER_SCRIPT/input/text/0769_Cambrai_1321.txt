Locus XLVIIus.
Anno Domini millesimo CCCo XXIo.
De clericis qui sine licencia episcopi jurisdictioni laice se submittunt. [1]
(1) Dignum esse dinoscitur ut, quos timor Dei a malo non reuocat, ipsos saltem ecclesiastice coherceat seueritas discipline, precipue clericos, quos Ecclesia Dei filios peperit spirituales, ipsos libertatibus et priuilegijs jnter alios suos filios premunit ac suis proprijs jnsignijs voluit jnsignirj, si ipsam matrem contempnunt, si ipsius immunitates jnfringunt, si ipsius matris priuilegijs in contemptum jpsius vti volunt, ac, omni alio cessante subsidio, a morte eciam sepissime liberantur.
Quid mirum, si eos, qui se ab eius jmmunitatibus exererunt absque causa, ut ipsa eos a communione sua et filiorum suorum fidelium segreget et expellat.
Cum igitur nonnulli clericj de suis excessibus et delictis coram dominis temporalibus et justiciarijs eligunt reddere rationem, et absque sui judicis licentia eorum jurisdictioni voluntarie se submittunt, et cum eis de dictis excessibus transigunt et componunt, ut correctionem ecclesiasticam possint effugere, a qua misericordiam et veniam deberent humiliter implorare, quod cedit in tocius clerj vituperium et ecclesiastice libertatis preiudicium, et contra canonicas sanxiones noscitur esse factum; Nos, hijs occurrere, prout debemus et possumus, juris remedijs cupientes, statuimus ac firmiter jnhibemus, ne de cetero quiuis clericus gaudere deberis priuilegio clericali coram laycali justicia, precipue jn delictis, respondeat aut jurisdictioni dominorum temporalium se submittat.
Qui vero contrarium fecerit, excommunicationis sententiam ipso facto se nouerit incursurum.
(2) Quoniam nonnulli, tam clericj quam layci, scientes se coram officiali Cameracensi ex officio citatos, super hijs excessibus et delictis cum suis decanis ruralibus post citationem et processus dicte curie transsigunt et componunt, et hijs non contenti litteras quittacionum et compositionum a dictis decanis sub anteriori data fraudulenter jmpetrant; per que processus jnchoatus eluditur, curia decipitur et jn preiudicium domini archidiaconi loci sumptibus jnanibus et grauibus oneratur; Nos igitur, predictis decanis et partibus jnhibemus, ne talia de cetero committere audeant uel presumant.
Qui vero contrarium scienter fecerint, suspensionis presbiteri, excommunicationis alij sententiam jncurrant ipso facto.
De baptismo et eius effectu.
(3) Licet per constitutionem clementinarum jam diu fuerit jnhibitum, ne quis, nisi in ecclesijs jn quibus fontes ad hoc specialiter fuerint deputati, aliquem audeat baptizare, liberis regum et principum dumtaxat exceptis, vt cum additione pene dicta constitutio magis in reuerencia teneatur et eius jnhibicio timeatur, hac eadem auctoritate ordinaria jnhibemus, statuentes vt qui de cetero contrarium fecerit in excommunicationis sententiam incidat ipso facto.
(4) Item excommunicatos a canone nunciamus omnes religiosos qui jnter parrochianos alienos matrimonium solemnizare, aut clericis aut laycis sacramentum extreme vnctionis ministrare, seu a sententia per statuta prouincialia vel synodalia promulgata absoluere presumpserint, non habita super hijs parrochialis presbiteri licentia speciali, per Sedem apostolicam absoluendos.
(5) Item excommunicatos a canone nuntiamus jnterdictos et excommunicatos, qui a celebrantibus competenter monitj et requisiti ut exeant, exire noluerint, si jbidem remanere presumpserint, per Sedem apostolicam absoluendos.
(6) Item precipimus omnibus curatis: Cameracensis diocesis, ut hec statuta et denuntiationes publice singulis diebus dominicis et festiuis in lingua materna, sub pena decem solidorum parisiensium publicare non obmittant.