Inscriptio [1]. 
Synodus habita sub episcopo Dertusensi domino Joanne Fabra. 
Anno Domini millesimo trecentesimo quinquagesimo nono, dominus Joannes, episcopus Dertusensis, celebravit primam synodum, in qua edidit constitutiones sequentes.
(1) Quod clandestina matrimonia non fiant, et quod banna edantur in ecclesia.
Quoniam matrimonia clandestina ideo a iure reprobantur quia cum alter eorum coniugalem affectum se ad alterum habuisse negare voluerit, legitimis probationibus convinci non poterit, multique remaneant copulati contra canonum statuta, et in nostra dioecesi saepe frequententur, ut
reperimus visitationis officium exercentes. 
Ideo nos Joannes, miseratione divina episcopus Dertusensis, cupientes huic morbo salubre remedium adhibere, de consilio et assensu nostri capituli, constituimus et ordinamus quod antequam matrimonia sive sponsalia per verba de praesenti contrahantur, fiant banna publice in ecclesia loci sive parochiae ubi degent qui huiusmodi sponsalia sive matrimonia contrahere voluerint. 
Si vero unus in uno loco sive parochia et alter in alio loco sive parochia habitaverit, in utraque ecclesia dictorum locorum seu dictarum parochiarum dicta banna publice fiant per duos dies dominicos vel festivos, et etiam illa die qua in ecclesiis ipsa matrimonia sollemnizabuntur. 
Alias rectores vel vicarii perpetui aut eorum loca tenentes talia matrimonia in ecclesiis non sollemnizent seu hiis qui sic clandestine contraxerint benedictionem nuptialem non audeant celebrare, sub poena centum solidorum, quam ipso facto incurrant si contrarium fecerint, nisi de licentia nostra vel officialium nostrorum aliter se habuerint in praemissis. 
Verum si contrahere volentes in diversis locis sive in diversis parochiis degerint, ut praefertur, rectores vel vicarii perpetui aut ipsorum loca tenentes habeant sibi invicem banna per eos edita notificare, alias in poenam incidant supra dictam.
Ceterum, si aliqui vel aliquae, qui fuerint de alia dioecesi in nostra dioecesi sponsalia per verba de praesenti seu matrimonia contrahere voluerint, dicta banna fiant secundum modum praedictum in ecclesia loci seu parochiae de quo vel de qua fuerit ille aut illa nostrae dioecesis cum quo seu qua contrahere voluerint. 
Et si tam ipse quam ipsa de aliena dioecesi fuerint, ipsa banna edantur, ut praefertur, in ecclesia loci vel parochiae ubi habitare intendunt; quodque si in dicta dioecesi nostra habitare non
intendunt, nec ad banna nec ad benedictionem nuptialem admittantur, sub poena praedicta. 
In nullo casu tamen praedictorum proxime dicta banna faciantur, nec praefati curati matrimonia illorum sollemnizent in ecclesiis suis, nisi habuerint ipsi extranei litteram testimonialem a curatis
suis quod legitime contrahere possunt. 
Quod si aliter fecerint, poenam praedictam incurrant etiam ipso facto.
(2) Quod heredes vel exsecutores testamentorum infra unum annum compleant et exsequantur testamenta.
Item, cum nos episcopus supra dictus, visitationis officium exercentes, invenerimus quod defunctorum heredes et eorum exsecutores negligenter et malitiose se habent ad exsequendum voluntates ipsorum defunctorum, cupientesque periculosae negligentiae perversaeque malitiae
heredum defunctorum et eorumdem ultimarum voluntatum exsecutorum occurrere, utpote voluntates, potissimae piae, defunctorum effectum debitum sortiantur, idcirco, de consensu dicti capituli, ordinamus quod omnes rectores aut vicarii perpetui vel eorum loca tenentes moneant publice in suis ecclesiis omnes manumissores sive exsecutores testamentorum et etiam heredes defunctorum quater quolibet anno, in festo videlicet Pentecostes, Assumptionis beatae Mariae, Omnium Sanctorum et Purificationis beatae Marie, ut infra unum annum, ab obitu illorum quorum sunt heredes vel manumissores computandum, exsequantur et compleant testamenta et voluntates ipsorum defunctorum. 
Alioquin rectores aut vicarii perpetui vel eorum loca tenentes, qui in praemissis culpabiles vel negligentes fuerint, pro qualibet denuntiatione quam facere contempserint, poenam decem solidorum ipso facto incurrant.
(3) Contra usurarios. 
Et quod publicetur quater in anno.
Praeterea cum in constitutione domini Gregorii papae X, in concilio Lugdunensi edita, caveatur quod [2] Nullus manifestorum usurariorum testamentis intersit aut eos ad confessionem admittat sive ipsos absolvat, nisi de usuris satisfecerint competenter vel de satisfaciendo pro suarum viribus facultatum praestent idoneam cautionem. 
Testamenta quoque manifestorum usurariorum aliter facta non valeant, sed sint irrita ipso iure [3], et in constitutione domini Clementis papae V habeatur quod sepelientes propriae temeritatis audacia usurarios manifestos sunt ipso facto excommunicati. 
Invenerimusque in dicta visitatione quod in omnibus fere locis nostrae dioecesis ita crimen usurarum invaluit, ut multi, aliis negotiis praetermissis, quasi usuras licite exerceant. 
Ideo, usurarum voraginem, quae animas devorat et facultates exhaurit [4], in quantum nobis possibile est, compescere cupientes, de consensu et voluntate praefati capituli, constituimus et ordinamus dictas constitutiones inviolabiliter observari, ipsasque publicari et notificari publice, quando maior populi multitudo venerit ad divina, per rectores vel vicarios perpetuos aut eorum loca tenentes in ecclesiis suis quater in anno quolibet, in festis scilicet supra dictis, in proxime praecedenti constitutione nominatis. 
Alioquin, poenam decem solidorum pro qualibet publicatione quam omiserint volumus ipsos
incurrere ipso facto.
Statuentes insuper et mandantes, sub poena praedicta, quod praelibari rectores aut vicarii aut eorum loca tenentes in praedictis festivitatibus moneant publice in suis ecclesiis et nos etiam per praesentem constitutionem monemus [5] omnes parochianos suos quod nullus audeat pravitatem usurarum exercere. 
Et si qui contrarium fecerit, praeter alias poenas in iure expressas, noverit se sententiam excommunicationis incursurum.
(4) Contra fratres minores et praedicatores.
Item, cum in edita decretali a domino Bonifacio VIII cautum exsistat quod fratres praedicatores et minores electi et praesentati praelatis in civitatibus et dioecesibus eorumdem, confessiones confiteri sibi volentium audiant, imponant poenitentias salutares et beneficium absolutionis
impendant, et nonnulli dictorum fratrum, ut comperimus, non servata dicta decretali domini Bonifacii, de facto audierunt et audiunt in nostra dioecesi confessiones confiteri sibi volentium, et imposuerunt et imponunt poenitentias, et impenderunt et impendunt beneficium absolutionis.
Eapropter, volentes ut dicta decretalis observetur, ut saluti animarum nostrorum subditorum provideatur, de consilio et assensu praefati capituli, statuimus quod nullus rector vel curam animarum habens in civitate et dioecesi nostra in ecclesia sua audeat aliquem de praedictis fratribus ad confessiones huiusmodi audiendas recipere, nisi per nos vel vicarium nostrum sibi notificatum fuerit, aut alias fuerit sibi notum, quod dictus frater secundum formam ipsius decretalis fuerit electus vel praesentatus nobis vel, in absentia nostra, vicario nostro, ac per nos vel vicarium nostrum admissus ad huiusmodi confessionis officium exsequendum.
Quicumque autem contrarium fecerit, poenae quinque aureorum ipso facto se noverit subiacere. 
Alios vero religiosos nemo admittat ad confessiones audiendum nisi prout in iuribus vel constitutionibus provincialibus aut synodalibus est concessum. 
Porro ad praedicandum nullum religiosum admittant in sua ecclesia absque nostra vel officialium
nostrorum licentia speciali, exceptis praefatis fratribus praedicatoribus et minoribus, quos admittere possunt secundum formam expressatam in dicta decretali.
(5) Quod presbyteri nec in sacris constituti non faciant commatres.
Item, cum in iam dicta visitatione repertum fuerit quod quidam presbyteri commatres sibi fecerunt, et ex hoc in tantam cum eis commixtionem habuerunt. 
Ne ergo hac occasione humani generis inimicus sua eos, quod absit, calliditate decipiat, de voluntate et assensu praedicti capituli, ordinamus ne aliquis presbyter vel in sacris constitutus audeat sibi commatrem vel commatres facere absque nostra licentia vel officialium nostrorum. 
Quicumque autem contrarium fecerit, in poenam viginti solidorum incidat ipso facto.
(6) Quod clerici arma non portent, et quod honestas vestes deferant.
Cum inhonestum sit clerico, maxime in sacris ordinibus constituto, arma et indumenta incongrua portare, ideo nos ad extirpandum clericorum inhonestatem, de consensu saepe dicti capituli, statuimus quod nullus presbyter vel alius in sacris ordinibus constitutus portet gladium vel ensem seu maneresium in parte dextra sive sinistra, taliter quod publice videri possit, nec cingat se supra supertunicalem vel cotardiam. 
Quod si contrarium fecerit, ponae viginti solidorum subiaceat ipso facto. 
Per hoc tamen non intendimus eos aliter licentiare arma portare, statuentes et monentes ipsos quod tabargia sive mantanos et alia indumenta honesta habeant et portent, ut in constitutionibus Romanorum pontificum et in provincialibus ac synodalibus continetur, quas omnino praecipimus
observari. 
Nam si de cetero inhoneste se habuerint in praemissis sive remisse, ultioni noverint se subdendos.
(7) Quod Sarraceni non proclament nomen perfidi Mahometi.
Ad detestandum detestabilem et nefandam professionem et proclamationem nominis perfidi Mahometi, constitutionem super hoc editam per reverendissimum in Christo patrem et dominum Joannem, divina providentia patriarcham Alexandrinum et administratorem in spiritualibus et temporalibus ecclesiae Terraconensis, editam [6] quae incipit Quamvis circa multa, etc. [7] [8] et usque nunc minime observatam, de consilio et assensu nostri capituli Dertusensis praecipimus observari, mandantes capellanis curatis nostrae ecclesiae Dertusensis et omnibus rectoribus, vicariis perpetuis, prioribus et eorum loca tenentibus nostrae dioecesis Dertusensis, in quorum parochiis vel terminis earum degunt Sarraceni, quatinus in praecipuis festivitatibus altarium ecclesiarum suarum dictam constitutionem annuatim populo publicent et exponant.
Et si quis dominorum temporalium Sarracenorum dominium obtinentium, infra ipsorum parochiam constitutus dictam proclamationem fieri non prohibuerit, ut in dicta constitutione continetur, aut non prohibuerit dictos Sarracenos simul cum Christianis degentibus in diebus dominicis et festivis servilia seu mecanica opera coram Christianis publice operari, ut in eadem constitutione expressatur, nobis aut vicario nostro vel officiali infra octo dies notificare teneantur, incursuri ipso facto, nisi fecerint, poenam centum solidorum, nostro aerario applicandorum.
(8) Quod christiani non comedant cum Iudaeis vel Sarracenis.
Quoniam in concilio Agatensi est provide constitutum ut [9] Omnes clerici sive laici Iudaeorum convivia vitent, nec eos ad convivia quispiam accipiat, quia cum apud Christianos communibus cibis non utantur, indignum atque sacrilegum est eorum cibos a Chistianis sumi, cum ea quae, Apostolo permittente, nos sumimus, ab illis iudicentur immunda, et sic inferiores incipiant esse Christiani, quam Iudaei, si nos quae ab illis apponuntur utamur, illi vero a nobis oblata contemnant [10]. 
Cumque Sarraceni sive Agareni hodie cibos suos discernant a nostris, et in civitate et dioecesi Dertusensi Christiani abutantur in praedictis, ideo, de consensu dicti nostri capituli, monemus omnes et singulos clericos et laicos quod Iudaeorum aut Sarracenorum convivia vitent [11], nec eos ad convivium quisquam accipiat aut in domibus eorum vel extra aczima aut alios cibos eorumdem comedat, neque de ipsorum vino bibat aut de carnibus manducet, neque etiam cum eis in [12] balneo se lavet vel cum eis habitet, seu eorum servitio assidue pro mercede aliqua se exponat.
Alioquin contrarium facientes excommunicationis sententiam ipso facto se noverint incursuros, quam sententiam tamen non intendimus incurrere aliquem Christianum qui voluerit, quod non optamus, conducere Sarracenos vel Iudaeos ad operandum seu laborandum in rebus sive bonis ipsorum christianorum, et praetextu huius conductionis illis dederint ad comedendum et bibendum. 
Item, si dicti Christiani locaverint operas suas vel animalia sua ad aliquod tempus dictis Iudaeis vel Sarracenis, dum tamen a victualibus seu cibis eorum abstineant, ut praefertur.
(9) Quod Sarraceni et Iudaei solvant decimas et primitias.
Licet in canonibus caveatur quod Iudaei et Sarraceni de terris quas colunt et de animalibus suis decimas et primitias solvere teneantur, attamen, non attendentes ad Deum a quo cuncta bona procedunt, cuius est terra et plenitudo eius, orbis terrarum et universi qui habitant in ea, ac in signum universalis dominii quasi quodam titulo speciali sibi decimas reservaverit, atque ab eo, et non ab homine, sunt decimae institutae, et ipsas tamen decimas et primitias perversis machinationibus subtrahere moliuntur. 
Nos igitur nolentes ea quae videmus fieri contra libertatem Ecclesiae et iura eiusdem oculis conniventibus pertransire, de consilio et assensu praedicti nostri capituli, statuimus et ordinamus quod si aliquis Sarracenorum contradixerit seu recusaverit solvere decimam et primitiam de predictis, quod, nisi ostenderit quare a solutione huiusmodi sit immunis, ad mandatum nostrum vel officialis nostri, laici illius parochiae in qua dictus Sarracenus habitaverit seu domiciliatus fuerit et in qua terra et animalia de quibus solvendae sunt decimae et primitiae sita fuerint et ipsa animalia pascentur, moneantur quod infra tres dies, quos eis et cuilibet ipsorum pro canonica admonitione assignamus [13] abstineant participare cum dicto Sarraceno vel Iudaeo, et ex tunc, donec satisfecerit competenter, non participent cum eodem in loquendo, salutando, comedendo et bibendo, emendo et vendendo aut ignem seu aquam dando aut aliter participando.
Et si desistere noluerint seu contrarium fecerint, excommunicationi eo ipso se noverint subiacere.
(10) Quod sacristae ecclesiarum sive operarii reddant computum infra mensem.
Cupientes eos quos ad observantiam iurium virtutum praemia non inducunt, poenarum formidine a temerariis ausibus refrenare, transgressores constitutionis quae statuit operarios et sacristas annuatim infra unum mensem de receptis et expensis per eosdem occasione sui officii successoribus suis in praesentia suorum rectorum seu vicariorum et iuratorum loci fidelem rationem et computum reddere, et reliqua quae superfuerint suis successoribus tradere et assignare, de consensu dicti nostri capituli excommunicationis sententiae decernimus ipso facto subiacere.
Mandantes omnibus rectoribus, vicariis perpetuis et prioribus vel eorum loca tenentibus nostrae dioecesis Dertusensis quod in festo Omnium Sanctorum proxime venturo semel, et in prima die dominica continuo sequente post electionem seu positionem sive provisionem dictorum operariorum et sacristarum quolibet anno, seu quando ipsi operarii et sacristae electi, positi sive facti fuerint, hanc constitutionem nostram populo publicent et exponant. 
Quod si non fecerint, iuxta voluntatem et arbitrium nostrum punientur.
(11) Quod constitutio domini Arnaldi, quae incipit Item, quia iure, etc. [14], extendatur ad praesentes et futuros.
Quia constitutio nihil debet obscurum vel ambiguum continere, et in dubium vertatur an constitutio domini Arnaldi ultimi, bonae memoriae Dertusensis episcopi, quae incipit Item, quia, iure testante, etc. [15], astringat tantum rectores et vicarios ac priores qui tempore editionis constitutionis fuerint an et qui postea fuerunt et erunt. 
Dubitationem huiusmodi tollentes, de consensu dicti capituli, ordinamus praedictam constitutionem comprehendere et ligare omnes et singulos rectores et vicarios perpetuos ac priores qui tunc erant et qui ex tunc fuerunt et de cetero erunt.
(12) Contra beneficiatos et alios presbyteros qui non intersunt divinis officiis.
Gravi nimirum turbatione movemur quod, quamvis de iure communi et secundum constitutiones praedecessorum nostrorum super hoc editas, presbyteri, beneficiati seu capellanias perpetuas vel etiam annales in ecclesiis civitatis vel dioecesis Dertusae obtinentes teneantur interesse continue missis, omnibus Horis canonicis diurnis pariter et nocturnis, nonnulli presbyteri, beneficiati seu dictas capellanias habentes in dictis ecclesiis nolunt, ut fide dignorum relatione didicimus, interesse missis et aliis Horis cum rectoribus vel vicariis aut prioribus qui eas celebrent in eisdem. 
Volentes ergo ut quos divinus timor a malo non revocat, temporalis saltem poena coerceat a peccato, vestigiis praedecessorum nostrorum adhaerentes, ordinamus, de consensu dicti capituli, quod si praedicti presbyteri, beneficiati seu capellanias perpetuas aut annales obtinentes in ecclesiis civitatis et dioecesis Dertusae, vel qui eas obtinuerint in futurum, non interfuerint cum superpelliciis et sine caputiis in capite in missis et aliis Horis canonicis praedictis in ecclesiis in quibus sunt beneficiati sive dictas capellanias habent si inibi dictis horis divina officia celebrentur [16] aut in ecclesiis parochialibus infra quas sunt decem beneficia et capellaniae institutae, poenis subsequentibus multentur, videlicet qui missam non celebraverit solvat quatuor denarios; si missae maiori non interfuerit, duos denarios solvat; qui Vesperis non interfuerit, alios duos. 
Qui denarii possint levari in nostra ecclesia Dertusensi per priorem claustralem nostrae ecclesiae, ac per eum compelli possint dicti presbyteri ad solvendum dictos denarios; in aliis vero ecclesiis, per earum rectores et vicarios perpetuos vel eorum loca tenentes idem fiat. 
Et qui quidem denarii per dictos et per quemlibet eorum largiantur pauperibus Iesu Christi. 
Et si dicti rectores et prior ac vicarii perpetui vel eorum loca tenentes in levandis dictis denariis negligentes fuerint, in duplum et alias, ad nostrum arbitrium, puniantur. 
In hac tamen constitutione non intelligantur ipsius nostrae Dertusensis ecclesiae presbyteri
commensales et alii presbyteri, nec beneficiati in eadem, de quibus est provisum per constitutionem dictae nostrae ecclesiae Dertusensis, quae incipit Scriptum esse novimus [17].