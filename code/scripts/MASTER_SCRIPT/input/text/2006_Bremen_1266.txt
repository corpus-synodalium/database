FRater Wido, miseratione divina in Lucina Presbyter Cardinalis, Apostolicae sedis legatus. 
Ad perpetuam rei memoriam. 
Humanae naturae sauciata conditio, quam hostis antiqui invidia gratuitis spoliare et in naturalibus vulnerare fraudilentis conatibus elaborat ligamenta requirit salutarium praeceptorum. Infusionem quoque olei per quod intelligitur pia ammonitio, et vini, per quod pungitiva correptio, vel increpatio figuratur, sicut in homine, qui descendit ab Hierosolyma in Jericho et incidit in latrones, pio scemate declaratur. 
Hinc est, quod cum Dominus noster summus Pontifex, Vicarius Jesu Christi, Nos, ad Bremensem ecclesiam, cum plenae legationis officio duxerit destinandos, ea libenti et diligenti animo cogitamus, ordinamus atque statuimus, quae libertati Ecclesiasticae conveniunt, animarum saluti proficiant, finem imponant vitiis, remissionem peccati, vitae ordinem, moribus disciplinam. 
Verum quoniam expedit, ut sacramenta ecclesiae, in quibus, tanquam in vasis medicinalibus populus devotus et humilis antidotum gratiae recipere consuevit, in honore et reverentia ab omnibus habeantur, cum ea plerumque contingat effici vilia, propter vilem et abominabilem ministrorum Ecclesiae conversationem: Universis personis Ecclesiasticis Provinciae memoratae districte praecipimus, ut in victu, vestitu, gestu et aliis operibus et circumstantiis status sui sic honeste se habeant et decenter, ne propter ipsos nomen Ecclesiasticum inter Laicos blasphemetur. 
Eisdem inprimis districtius inhibentes, ne de Patrimonio crucifixi inimicos se faciant crucis Christi. 
Sicuti illi, quorum Deus venter est, et qui terrena sapiunt, non divina. 
In conviviis suis modestiam et mediocritatem observent, superfluitatem indebitam resecantes. 
Ebrietatem omnium vitiorum comitem et nutricem devitent. 
Praelati vero a gravaminibus abstineant subditorum, et maxime cum Ecclesias visitant moderentur expensas, coerceant evectionem, numerum, prout in generali consilio extitit definitum, sibi et gregi suo taliter intendentes, ut Zelatores justitiae et modestiae amatores, et generaliter omnium sectatores bonorum operum ostendantur. 
Praesentis igitur consilii approbatione praecipimus, ut continenter et caste vivere studeant, ut puro corde et mundo corpore Domino possint in offertorio Ecclesiastico ministrare. 
Si qui de cetero deprehensi fuerint detinere publice concubinas, nisi se ab eis, et earum consortio separaverint, ita quod in domibus ipsarum, aut ipsis, aut aliis quibuscunque non cohabitent, nec ad illas accedant, ex tunc omni beneficio ecclesiastico, et per eos, ad quos dictorum beneficiorum spectat collatio personis idoneis conferantur; illis exceptis, qui nostrae collationi hac vice duximus reservanda. 
Illi vero, qui Subdiaconi, aut aliis superioribus ordinibus insigniti, fornicariam aliquam sub uxoris specie animo sibi praesumserint, de facto matrimonialiter copulandi, omni officio ecclesiastico perpetuo sint privati. 
Et sicut ob culpam omnis ejus posteritas legitur condemnata: Si poenam talibus infligendam in progenie, quae de coitu sic damnato nascitur duximus protendendam, statuentes, ut filii, nec non qui tam incestuosum et sacrilegum concubitum duxerint eligendum, ab omnibus bonis eorum mobilibus habeantur penitus alieni, et quidquid eis fuit ipsis relictum in morte, vel in vita donatum, inter Episcopum et civitatem loci ejusdem aequaliter dividantur. 
Praefatos vero filios nota semper infamiae comitetur. 
Et quia sicut intellexerimus, aliqui praelati tales, in scandalum totius ecclesiae ipsius, iniquitatibus et immunditiis, obtentu pecuniae, confovent et defendunt, qui eos deberent a suis iniquitatibus et immunditiis ex injuncto sibi officio revocare; Excommunicamus in scriptis et anathematizamus omnes illos, tam clericos, quam laicos, tam Praelatos, quam subditos, tam minores, quam majores et medios, qui hujus cohabitatores, sive clam, sive palam, in suis iniquitatibus praesumserint defensare, nec non et illos qui praestabunt consilium vel auxilium, opem vel operam quo minus observetur istud nimirum salutare statutum, quod legi praecipimus annis singulis in Synodis Episcopalibus et provincialibus, ne aliquis praetextu ignorantiae se valeat excusare. 
Illi vero, sive laici, sive clerici fuerint, qui de cetero filias, sorores, aut cognatas personis in sacris ordinibus constitutis sive ratione matrimonii quod multi errore caecati, fieri posse credunt, ut dicitur, seu ratione concubinatus duxerint contendendas, sive mediatores extiterint, aut fautores introitum Ecclesiae sibi noverint interdictum, si vero aliqui clerici tanti furoris arrepti fuerint, ut in praelatos suos, aut alios, quos ad exequendum tam salubre statutum contigerit deputare, praesumant insurgere, aut se in sua turpitudine viribus temporalibus defensare, sicut nonnulli jam fecisse dicuntur, ipso facto officio et beneficio ecclesiastico sint privati, nec restitui valeant, nisi cum eis per sedem Apostolicam fuerit dispensatum. 
Et cum in plerisque locis quorundam iniquitas tantum invaluerit, quod in rebus Ecclesiae furtum reputetur sagacitas, rapina probitas et violentia fortitudo: Synodali judicio definimus, ut quae bona Ecclesiarum scienter detinent occupata nisi infra instantem Quadragesimam eadem restituerint et de damnis aut injuriis satisfecerint, competentur, ex tunc introitum Ecclesiae sibi noverint interdictum, nec ab Episcopis, aut aliis Ecclesiarum praelatis ad communionem Dominici corporis admittantur. 
Qui vero obstinata mente, dum vixerint, satisfacere non curaverint, nullus clericus saecularis, vel regularis sepulturae ipsorum interesse praesumat. 
Adjicientes, ut singulis annis in Synodo illi, qui Clericos rapuerint, verberant vel occidunt, vel alias in ipsos manus injiciunt violentas, excommunicati denuncientur, et nominatim illi, de quibus constiterit manifeste. 
Quicunque vero personam Ecclesiasticam enormiter vulneravit, mutilaverit, vel occiderit, vel captivaverit, non nisi per sedem Apostolicam absolvatur. 
Et in ipso facto, si quid tenebat, illud perdat et res suae in utilitatem Ecclesiae convertantur. 
Adjicientes, quod in illa dioecesi, in qua aliquod canonicum cathedralis Ecclesiae vel in dignitate ecclesiastica constitutum capi contigerit, vel captum detinere, usque ad libertatem ipsius et exhibitionem debitae satisfactionis cessetur generaliter a divinis. 
Similiter et in illa Parochia, in qua res Clericis violenter ablatas capi, vel detineri contigerit, usque ad restitutionem et satisfactionem congruam a divinis cessetur. 
Item cum matrimonii sacramentum non sit in continentiae praecipitium, seu potius remedium contra illud, non absque dolore cordis audivimus quosdam in hac Provincia sic a suae carnis voluptate, vel terrena cupiditate deceptos, quod in gradu prohibito de facto temere contrahentes, quod non tam matrimonium, quam contubernium censeri dicitur, se incestuosae luxuriae vilitati immergere, et sacramentum matrimonii, quantum in ipsis est, polluere non verentur. 
Nos itaque tantum excessum conniventibus oculis pertransire non valentes, sub poena excommunicationis districtius prohibemus, ne absque dispensatione sedis Apostolicae tale de cetero matrimonium seu contubernium contrahatur. 
Alioquin sacerdotes, qui tales conjunxerint, a sacerdotali officio se noverint esse suspensos. 
Illi vero, qui scientes sic permiserint se conjungi, ipso facto ab ingressu Ecclesiae suspendantur, sub eadem poena, qua illis, qui jam absque dispensatione sedis Apostolicae tale matrimonium contraxerunt, districte praecipimus, ut a cohabitatione invicem abstinentes dioecesano suo, seu alio praelato, ad quem de jure vel consuetudine pertinere dignoscitur talium causarum cognitio, rei veritatem insinuare non tardent, convocatis, qui fuerint evocandi, et causa diligenter examinata, quod canonicum fuerit, statuat, faciens quod decrevit per censuram ecclesiasticam inviolabiliter observari. 
Episcopi vero, seu alii Praelati de causis matrimonialibus cognoscentes omnino caveant, ne cupiditate devicti, non solum dirimenda non dirimant, verum etiam separanda redintegratione, praetextu pecuniae et alterius commodi non praesumant. 
Si quis autem contra hoc venire praesumserit interdictum, eo ipso se noverit officio beneficioque privatum. 
Laici vero, qui de poenis inferendis personis conjunctis in causa matrimoniali, seu accusatoribus se intromiserint, cum ad ipsos non pertineant, sed ad judicem Ecclesiasticum, coram quo negotium ventilatur, per censuram ecclesiasticam compescantur, cum ex hoc multi ab accusatione matrimonii retrahantur. 
Item cum detentores plurium personatum vel dignitatum, seu beneficiorum ecclesiasticorum cum cura, sint sacrorum canonum transgressores, et fructus talium beneficiorum percipiendo furtum committere dignoscantur. 
Statuimus, ut omnis, qui hujus dignitatum, personatuum, vel dignitatum, seu beneficiorum cum cura pluralitatem retinent, nisi super hoc dispensatum fuisse coram nobis infra proximam Quadragesimam doceant manifeste, aut si cum eis non fuit dispensatum, eligant ergo unum de praedictis beneficiis retinendum, et alia infra terminum memoratum libere in manibus eorum resignent, ad quos illorum collatio dignoscatur pertinere, alioquin ex tunc ab omnibus ecclesiasticis beneficiis, dignitatibus, seu personatibus se noverint esse privatos. 
Praecipimus autem illis, ad quos illorum beneficiorum, dignitatum, seu personatuum collatio pertinet, ut aliis personis idoneis eadem conferant et assignent. 
Quod si infra terminum determinatum a jure hoc adimplere non curaverint, ad proximum superiorem collatio devolvatur. 
Item cum judiciorum vigor, jurisque publici tutela sit in medio constituta, ne quis sibi sumere audeat ultionem, praesenti decreto statuimus, ut si quis aliquid contra quemcumque Clericum, vel Laicum de jure competere crediderit, nequaquam in ipsum sponte insurgere, aut res ejus propria auctoritate occupare praesumat, sed ipsum vocari faciat coram judice competente. 
Adjicientes, quod ille, tanquam contumax puniatur, qui ne ad ipsum citatio perveniat, inferendo minas vel injurias praesumpserint impedire. 
Item ad aures nostras, quorundam Laicorum gravis excessus pervenit, quod Ecclesias parochiales de facto detinent, contra canonicas sanctiones, qui nisi infra proximam nativitatem Domini dimiserint libere et absolute, ipsos excommunicamus in his scriptis districte praecipientes, ut illi, ad quos praedictarum Ecclesiarum ordinatio pertinet, ex tunc personas idoneas instituant in eisdem. 
Item cum Ecclesia, ad quam fideles ad audienda Divina conveniant, domus sit orationis, non negotiationis, nec spelunca latronum, nec locus armorum, seu materialium gladiorum. 
Statuimus, ut quicunque ad Ecclesias ad audienda divina convenerint, inter ipsas, vel Coemeteria eorum arma non inferant, sed extra dimittant, cum tales Judaeis similes videantur, qui ad capiendum Christum cum gladiis et fustibus convenerunt, transgressores hujus statuti per excommunicationis sententiam compescantur. 
Item cum, sicut perpendimus Bremensem visitando Provinciam, homines ejusdem Provinciae ad committendum homicidium proni sint ac proclivi, volentes tantam refraenare nequitiam, ut inter ipsos improbos tuta sit innocentia et malignorum coerceatur audacia, praesenti decreto statuimus, ut quicunque laicus in publico hominem interfecerit, poenitentiam agat privatam et publicam, et carenas similiter, et hoc secundum arbitrium dioecesani sui. 
Alioquin ecclesiastica careat sepultura, nisi forte jam incaepta poenitentia, morte sit praeventus. 
Nihilominus praecipientes sub poena excommunicationis judicibus, saecularibus, sub quorum jurisdictione homicidium a laicis contigerit perpetrari, ut homicidas requirant, et eos puniant secundum legitimas sanctiones, et si quis in hoc negligens apparuerit, per dioecesanum Episcopum auctore hujus consilii per censuram ecclesiasticam compellatur. 
Item sicut intelleximus fama crebrescente beneficia ecclesiastica a nonnullis praelatis hujus provinciae per vitium Simoniae conferuntur. 
Nos ergo huic morbo pestifero congruum remedium adhibere volentes, districte praecipimus, ne id de cetero fiat, et quicunque sentit morsum conscientiae hominis super beneficio per Simoniam dato, vel recepto, illud infra instans pascha resignet, qui simoniace recepit, et qu obtulit poenitentiam agat, et si quid accepit, pro eo restituat. 
Alioquin dantem scilicet et recipientem ex tunc excommunicationis vinculo innodamus. 
Item statuimus ut unusquisque liberam testamenti factionem habeat, et liberam testandi voluntatem, non obstantibus quibuscumque statutis per quoscunque editis, videlicet, quod non valeat testamentum, nisi fiat parentibus consulibus, vel laicis aliquibus de ipso municipio, vel loco testantis, cujusmodi statuta decrevimus nullius fore momenti, abolerique praecipimus et abradi. 
Conservatori vero horum statutorum et apparitoribus eorundem, nisi resipiunt, introitum Ecclesiae denegamus. 
Sub eadem interminatione injungentes eisdem, ut etiam statuta contra ecclesiasticam libertatem edita ab ipsis, praemoniti a dioecesanis episcopis, studeant revocare. 
Item cum raptus et corruptionis Dinae filiae Jacob exemplo periculosum esse noverimus vel discursum, vel egressum mulieribus religiosis, praesenti decreto statuimus, ut moniales, quae evidenti necessitate exire debuerint, maturae sint et honestae, et cum tali societate se teneant, ut non solum propriae salutis periculum, sed et sinistra suspicio inde non valeat exoriri. 
Adjicientes, ut illis monialibus, quae praepositos habere consueverunt, religiosi, seu regulares praeficiantur, si personae idoneae de talibus potuerunt inveniri, si vero, propter defectum regularium, personas eis oportuit praefici saeculares, tales instituantur, qui morum maturitate praefulgeant, et probata diutius castitate. 
Acta fuerunt haec in Consilio Bremensi, mense Novemb. Anno Domini M. CCLXVI. 
