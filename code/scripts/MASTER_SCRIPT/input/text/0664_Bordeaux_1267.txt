Incipiunt constitutiones synodales facte per dominum Petrum Burdigalensem archiepiscopum VI idus novembris in synodo hyemali, anno Domini Mo CCo LXVIIo.
(1) Quoniam, sicut accepimus, quedam regulares persone Burdigalensis civitatis et diocesis, turpis lucri gratia, redditus, proventus, possessiones et alia jura monasteriorum et ecclesiarum suarum, quorum dispositio seu ordinatio aliquando solummodo ad prelatos, aliquando ad prelatos, conventus et capitula monasteriorum et ecclesiarum ipsarum spectare dignoscitur, ad firmam vel assensam sub certa et annua recipiunt pensiones, ex quo frequenter propter [1] temporale vitium ecclesie et [2] lesionem religioni detrahitur; et assensatores hujusmodi a divinis officiis ac observantia regulari damnabiliter retrahuntur, nos hiis damnis ecclesiarum et animarum periculis salubriter occurrere cupientes, assensas et firmas hujusmodi talibus personis de cetero fieri prohibemus, facientes et recipientes easdem excommunicationis sententia percellentes, cui sententie persone subjaceant antedicte, si quod de predictis redditibus et aliis ad ecclesias et monasteria sua spectantibus superius inhibetur, de spectantibus ad ecclesias alias aut monasteria presumpserint attentare.
(2) Cum dominica dies omni debeat reverentia celebrari, constitutioni quondam edite de celebrandis diebus dominicis et festivis addendum duximus, ut singuli capellani generaliter suos parochianos in suis ecclesiis moneant diligenter quod a macellis publicis abstineant, diebus predictis et aliis festis solemnibus, nec ad mercatum eant vel nundinas in eisdem, vendituri aliquid aut empturi.
Qui vero hujusmodi facere presumpserit, excommunicationis sententie subjaceat ipso facto.
Et ne propter capellanorum negligentiam tales per ignorantiam valeant excusari, monitionem hujusmodi sub magna pena gaggii frequenti precipimus iterari.
(3) Statuimus ut dominica synodum precedente, capellani qui venientes ad synodum sacerdotes in suis ecclesiis aut parochiis non dimittunt, parochianos suos in suis moneant ecclesiis diligenter ut ante recessum ipsorum, si quis de parochia infirmus fuerit, confiteatur et viaticum et extremam unctionem recipiat ac suum ordinet testamentum, ut, cum nihil sit incertius hora mortis, divinam expectet securius voluntatem.
Deo gratias.
(4) Ad hujusmodi autem synodum bis in anno singuli nostre diocesis curati et alii prelati qui venire consueverunt, conveniant, ut a nostris predecessoribus extitit ordinatum; vel justo impedimento detenti clericum suum mittant vel sacerdotem.
Deficientes vero excommunicationis sententie subjaceant ipso facto.
Et singulis synodis, ut cuncti precaveant, hec publice nuntientur.