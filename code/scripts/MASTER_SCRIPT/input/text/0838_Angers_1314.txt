Idem in synodo sancti Luce anno Domini Mo CCCo XIIIIo.
(1) Ut fiant octabe de festo Omnium Sanctorum.
Deus gloriosus et sublimis, in sanctis suis mirabilis, qui semper est laudabilis et tamen ineffabilis, juxta id psalmum: Magnus Dominus et laudabilis nimis, in sanctis suis laudari desiderat et honorari in terris, ut accedat quod ait psalmographus: Laudate Dominum in sanctis ejus, non quod bonorum nostrorum aut laudum preconiis egere noscatur, sed ut per merita gloriosa sanctorum, quos veneramus in terris, eorum intercessionibus adjuti propiciacionem mereamur obtinere in celis.
Sancti enim carnis vinculis absoluti in illa eterna patria conversantes, qui videntem omnia, remota jam caligine, luce clarius intuentur et lumen in lumine revelata facie luculentius contemplantur, devota laudum preconia, que sibi a terrigenis impenduntur, et pia supplicacionum preconia, que sibi a fidelibus in suis necessitatibus porriguntur, in illo eternitatis speculo, in quo videntem omnia vident, scire et intelligere posse creduntur, vel quantum illis ad gaudium vel nobis ad auxilium noscitur pertinere.
Cum igitur sancti sint infiniti in illa eterna beatitudine jam conscripti, de quibus memoriam et festivitatem nullam fecimus, non enim possemus omnium sanctorum festa peragere, tum propter nostram infirmitatem, quia infirmi et debiles sumus, nec adhuc maxime propter rerum mundanarum occupacionem sufficere possemus, cum propter temporis brevitatem, quia eciam tempus non sufficeret.
Nam sicut ait Jeronymus in quadam epistola, que in suo kalendario preponitur: Nullus dies, excepto die kalendarum januarii, qui non intra quinque millium martyrum reperiri possit ascriptus.
Insuper licet paucorum sanctorum festa agamus, adhuc tamen illa festa pauca negligenter agimus, et multa ibidem per negligenciam vel ignoranciam vel terrenorum sollicitudinem obmittimus.
Igitur sancta Mater Ecclesia, premissa attente considerans, congruentissima racione et piissima devocione, per quosdam devotos summos pontifices, Spiritu sancto repletos et inspiratos divinitus, ordinavit ut quia omnium sanctorum festa singulariter facere non possumus, saltem omnes generaliter propter obmissorum supplecionem et negligenciarum expiacionem sub una celebritate annua in simul honoremus.
Et hec fuit potissima racio quare omnium sanctorum festivitas a sanctis Patribus extitit jam elapsis multorum annorum curriculis instituta, licet et multe alie cause racionabiles institucionis hujus festi in legenda aurea proferantur.
Si ergo plurimorum sanctorum singularium octabe ab Ecclesia peraguntur, multo magis per raciones superius prelibatas omnium sanctorum festivitatis octabe debent ab ecclesiis devocius et solempnius celebrari.
Attendentes igitur raciones premissas et quod in Urbe Romana, que est caput mundi et mater Ecclesiarum omnium et magistra, et in plerisque citramontanis partibus, non tantum dicta festivitas una die sed eciam octabe ipsius ab ecclesiis introductum est ut racionabiliter celebrentur, diligenti deliberacione prehabita et tractatu, hac sacra approbante synodo et nostri Andegavensis capituli super hoc accedente consensu, statuimus et ordinamus quod deinceps octabe festivitatis predicte, cum devocione qua decet, ab ecclesiis civitatis et dyocesis Andegavensis annis singulis celebrentur.
Per hoc enim firmiter credimus patriam et populum sanctorum patrociniis adjuvari, et in suis necessitatibus, tribulacionibus et angustiis apud Altissimum facilius exaudiri et ipsorum sanctorum intercessionibus quam cicius relevari.
Nota quod incipies hystoriam: Deus omnium in crastino sancte Trinitatis Domini estivalis, nisi sit festum, et si fuerit, incipies prima feria vacante et, si non feria vacans, incipies dominica prima vacanti et dices usque ad dominicam primam post octabas Petri et Pauli, et sunt in illa hystoria VII dominice, tunc incipies hystoriam: In principio et dices usque ad dominicam primam post festum beati Egidii et sunt ibi tres dominice.
Tunc incipies hystoriam: Peto et dices usque ad dominicam primam post festum beati Michaelis in Monte Gargano et sunt ibi due dominice.
Tunc incipies hystoriam: Adaperiat et dices usque ad dominicam ante festum apostolorum Simonis et Jude et sunt ibi quatuor dominice.
Et nota quod hec est ordinacio bone memorie domini Guillelmi, quondam Andegavensis episcopi, prononciata in pleno synodo sancti Luce evangeliste anno Domini millesimo tricentesimo decimo quarto.
[1] Sane, ne propter premissarum celebracionem octabarum alique dominice de hystoria que incipit: Vidi Dominum, obmittantur, ordinamus quod in dominica precedente festum apostolorum Symonis et Jude, hystoria: Vidi Dominum inchoetur.
Quod si die dominica evenerit celebracio ejus, ad diem crastinam precelletur et dominice illius hystorie in diebus vacuis locis competentibus peragantur.
Si autem de officio illarum octabarum queratur, respondemus quod nos, qui a principio pontificatus nostri dictas octabas facere consuevimus, dictarum octabarum officium ordinamus in hac forma.
Super ipsas octabas dicimus invitatorium ad matutinas: Regem sanctorum omnium, venite adoremus.
Hympnus in matutinis et vesperis sicut in die, antiphona super psalmos: Secus decursus, sola, psalmi plurimorum martirum, vel de die, versus: Justorum anime.
Lectiones accipimus de libro Sapientie, cap. III, incipientes ibi: Justorum anime in manu Dei sunt, prosequentes dictam lecturam usque ad ultimum diem.
Responsoria de communi martirum subsequenter eciam ordinate.
Qui autem bibliam non habent, facient lecturam de communi martirum.
Te Deum laudamus per totas octabas.
Versus ante laudes: Justi autem in perpetuum vivent etc.
Ad laudes antiphona: Vidi turbam, sola.
Capitulum, hympnus, versus, sicut in die.
Ad Benedictus, antiphona prima die: Predicantes et cetere subsequentes.
Ad Magnificat, antiphona prima die: Omnes sancti de vigilia etc.
Antiphona ad alias horas, capitula, responsoria, versus de communi martirum.
In octaba autem die consuevimus totum facere sicut in die.
Si vero infra octabas dies dominica evenerit, consuevimus facere novem lectiones de communi, vel si malueritis totum sicut in die.
Officium autem missarum in dictis octabis accipient de communi martirum sicut voluerint.
(2) De executoribus testamentorum.
Ut bona ad execucionem testamentorum deputata in executores non transferentur et de pena facientium contrarium.
Primo dudum in provinciali concilio, apud Lengesium celebrato, fuit provida deliberacione deffinitum executores testamentorum, per se vel per alios, non posse quidquid sumere seu quoquo titulo retinere de rebus seu bonis deputatis execucioni testamentorum, quorum executores existunt, penis certis appositis in concilio supradicto.
Verum quia ex hoc plerumque comperimus decedencium voluntates executioni debite non mandatas propter avariciam multorum, qui a testatoribus executores inscripti questum proprium... liberacionem animarum, qui de ipsorum dilectione et amicicia pre ceteris gerebant plenam fiduciam dum vivebant, nequiter preferentes, onus execucionum hujusmodi suscipere in se recusant, ut sic possint illa que de bonis testatorum sibi placent licencius habere et retinere empcionis titulo, vel alio quesito colore, contra mentem concilii memorati, nos his fraudibus obviare, et decedencium voluntates execucioni debite volentes demandari, districtius inhibemus ne quis executor alicujus testamenti coexecutori suo in eodem testamento inscripto, sive executor predictus onus testamenti in se susceperit, sive illud duxerit recusandum, aliqua de bonis ad execucionem illius qui ipsos executores suos instituit, empcionis vel alio quovis titulo, tradere, seu in ipsum transferre, seu tradicioni sive translacioni consentire presumat, decernentes contractus super hoc initos et tradiciones ac translaciones bonorum ipsorum taliter factas non tenere, et executores ipsa bona tradentes et taliter transferentes seu consencientes tradicioni et translacioni predictis ad restitucionem dupli precii rei sic tradite vel translate in execucionis utilitatem convertendi, auctoritate presentis statuti condempnamus.
(3) De vita et honestate clericorum et de barba ac corona radendis et cucupha non portanda.
Gravi nimirum turbacione movemur et cum cordis amaritudine recensemus quod nonnulli divinis officiis mancipati, qui vocacionis sue stabilitate pensata virtutis et honestatis fructus deberent producere pociores, per eorum actus improbos splendorem sue professionis obnubilant et gestus incomposicionis exempla inhonestatis et lascivie subministrant.
Certa quidem nuper probavimus experiencia et fide didicimus oculata quod quidam clerici beneficiati et, quod censendum gravius est, curati ac religiosi nonnulli, clericali modestia retrojecta, sine delectu lucris turpibus inhiant, ac inhonestis negociacionibus variis se immiscent, verba evangelica, quibus Dominus ipse negociatores de Templo verberatos asseritur expulisse, et apostolica, quibus ait: Nemo Deo militans implicet se negociis secularibus, dissimulantibus aure surda, et quod moleste non mediocriter est ferendum, dum deberent in ecclesiis, horis convenientibus, presertim festivitatibus, debitas persolvere Deo laudes cum devocione animi et consciencie puritate, pretermissis loco et tempore opportunis, discurrendo ad nundinas et mercata, dicunt labiis horas canonicas sincopando, intermiscendo extranea colloquia et prophana, ad negociaciones, quas corde siciunt, penitus mente rapta, dum vero sunt in nundinis et mercatis, tabernas frequentant, comessaciones sectantur vilium personarum et quedam alia faciunt que ad presens duximus silencio committenda, ex quibus se reddunt secularibus viles, contemptibiles et abjectos.
Sunt autem alii, qui, laxatis honestatis habenis, dum per decenciam habitus extrinseci deberent habere et ostendere morum intrinsecam honestatem, utuntur, preter varietatem pannorum suo statuti minime congruentem, factionibus vestium dissolutis, cum ornatu et cultu indecentibus, sicque circumamicti varietatibus incedunt more meretricis, scapulis et pectore discoopertis, comam nutriunt et relaxant, longos crines ad modum layci absque corone vestigio et tonsure ad eorum ignominiam deferentes, dicente Apostolo: Vir quidem, si comam nutriat, ignominia est illi.
Predictis et similibus se multipliciter et sepius involvendo, quod nec in qualitate negociorum, nec in vestimentorum forma, nec in corone et tonsure modo quidquam pretendunt de milicia clericali, cum igitur, ut ait Augustinus, Incomposicio corporis inequalitatem indicet mentis, et in Carthaginensi concilio caveatur quod clerici professionem suam probare debeant habitu atque gestu, ut gestus gravitas maturitatem mentis ostendat.
Nos attendentes quod tales negligere famam suam, in cujus odore nos convenit delectari, et sacros canones transgredi non verentur, transgressores hujus et curiositates eorum periculosas et perniciosas exemplo penarum adjectione coarctare volentes, monemus tenore presencium omnes et singulos clericos nobis subditos, qui in nostra dyocesi beneficia obtinent, aut in posterum obtinebunt, ut deinceps abstineant a premissis, alioquin ad excommunicationis penam contra ipsos et procedemus prout justicia suadebit.
[2] Statuentes quod clerici, nunc beneficia obtinentes infra Nativitatem Domini proxime venturam et qui obtinuerint in futurum infra mensem a tempore sibi collati beneficii, assumant habitum clericalem et eum deinceps deferant, ut tenentur.
A festo Pasche Domini, usque [2] ad festum Omnium Sanctorum, singulis mensibus, nisi ipsos infirmitas seu alia causa probabilis excusaret, coronam sibi fieri, barbam et capillos radi seu tondi, cum rotundidate debita, et ab inde usque ad festum Pasche eciam binis mensibus semel coronam radi seu tondi annis singulis facientes.
In eos vero qui quoad tonsure, corone et barbe rasionem hujusmodi extiterint transgressores seu qui cucupham, post lapsum duorum mensium a die hujusmodi monicionis publice deferant in capite, excommunicacionis sentenciam promulgamus.
(4) De celebracione in privatis locis.
Sane solent plerisque concedi que tunc fore utilia pro salute hominum videbantur, que demum tendere reperiuntur ad noxam populi, propter quod ea emendare et temporare studuimus in presenti.
Multas etenim litteras pluribus personis nobilibus et aliis, tam a predecessoribus nostris quam a nobis concessas, didicimus, quarum auctoritate quibuscumque diebus missas et alia divina officia possent in suis domibus facere celebrari, et eo pretextu, nedum parrochialibus ecclesiis in juribus earum grandia incommoda imminere noscuntur, sed eciam in aliis que pariunt pericula animarum, quia morum informacio non metitur, cum sermo divinus populo seminatur in ecclesiis parrochialibus, qui absentibus et non audientibus fructuosus esse non potest.
Ordinacio Ecclesie ignoratur, que ignorancia omnes ligat, cum festa que colenda sunt in honorem Dei et sanctorum et eorum jejunia, que publice solent indici, non servantur propter ignoranciam ab eisdem vel eorum familia, qui dispensative ad parrochialem ecclesiam venire non tenentur et cum excommunicatis participare non verentur, qui ab aliis evitantur qui mandatorum execucionem noverint, propter que et multa alia que ad tales gracias modificandas nos inducunt, in hac presenti synodo sancti Luce statuimus quod nullus de cetero auctoritate talium litterarum talem graciam tam generalem et tam latam continencium, diebus dominicis et festis novem lectionum missas et alia divina officia in suis domibus vel oratoriis faciat celebrari, et hoc sub pena excommunicacionis, quam in contrarium venientes post mensem, ne forte aliqui pretextu ignorancie se excusent, ipso facto volumus incursuros, et domos seu oratoria supponi ipso facto ecclesiastico interdicto.
Statutum autem hujusmodi ad capellas ad matricem ecclesiam pertinentes trahi non volumus vel extendi.
(5) Ne rector affirmet alia beneficia.
Item statuimus quod nullus rector parrochialis capellanias, prioratus seu quevis alia pia loca in suis parrochiis existentes seu existencia affirmare et arrentare presumat, ne unum beneficium propter aliud suis juribus defraudatur.
(6) De celebracione ante terciam.
Preterea statuimus quod nullus de cetero diebus dominicis et festivis novem lectionum, in capellaniis et prioratibus simplicibus, missas ante horam terciam audeat celebrare.
(7) De notificacione beneficiorum.
Item, omnibus archipresbiteris et decanis nostre dyocesis precipimus et mandamus quatenus omnia beneficia ad nostram collacionem pleno jure pertinencia, in suis archipresbyteratibus et decanatibus existencia, nominatim in scriptis infra duos menses nobis vel officiali nostro transmittant.
(8) De copia statutorum.
Et de istis statutis quilibet rector parrochialis copiam habeat infra mensem et exponat quilibet in sua parrochiali ecclesia in generali, ut sic ad noticiam eorum pervenire possint qui per statuta ligarentur.
(9) De exercicio jurisdictionis.
Item cum nullus falcem suam in messem ponere debeat alienam, inhibemus omnibus subditis nostris cujuscumque dignitatis aut status, ordinis seu religionis existant, ne jurisdictionem spiritualem contenciosam in quascumque personas religiosas secularesve aut alias quoquomodo, nisi in casibus ad eos spectantibus, exercere presumant.
In contrarium vero facientes, excommunicacionis sentenciam promulgamus.