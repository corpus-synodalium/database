Inscriptio et proemium episcopi [1].
Incipiunt constitutiones synodales domini Vitalis de Blanis, episcopi Valentini.
Anno a natiuitate Domini millesimo trecentesimo sexagesimo octauo, tertia feria post festum sancti Luce, nos Vitalis, diuina miseratione Valentinus episcopus, prout est moris et a sanctis patribus institutum, in nostra ecclesia Valentina sanctam synodum celebrantes, considerantes quod Romani pontifices circa benedictionem nuptialem infra scriptas, inter ceteras, condiderunt decretales.
(1) Decretales pontificie circa benedictionem nuptialem, et alia plura circa eamdem benedictionem.
De ritu nuptiarum [2].
Alexander papa tertius.
Pena presbyteri benedicentis illam que secundo nupsit: Capellanum, quem benedictionem cum secunda constiterit celebrasse, ab officio beneficioque suspensum cum litterarum tuarum testimonio ad Sedem apostolicam nullatenus destinare postponas [3].
Item, Urbanus papa quartus: Vir autem uel [4] mulier, ad bigamiam transiens, non debet a presbytero benedici, quia, cum alia uice benedicti sint, eorum benedictio iterari non debet [5].
Item, Johannes papa xxii.
Extrauagans: Concertationi antique finem imponere cupientes [6], presenti declaramus edicto quod, licet uir uel mulier ad secundas nuptias transiens benedici non debeat cum fuerit alias benedictus, contrahens tamen secum benedici non debebit.
Quod si forte alter eorum uel ambo etiam ad secundas nuptias transeuntes in primis benedicti non fuerint, danda erit eis benedictio in secundis.
Circa quorum obseruationem et alias circa matrimonia contrahenda et nuptialem benedictionem faciendam rectores et curati nostre diocesis diuersimode utuntur, et aliqui etiam, ut audiuimus, abutuntur.
Volentes eos ad uniformitatem reducere et qualiter matrimonia contrahere et benedictionem nuptialem debeant ministrare reddere certiores, idcirco, sacra approbante synodo, statuimus et ordinamus quod, antequam matrimonia contrahantur, fiant banna in ecclesia per sacerdotem parochialem sicut in constitutione per bone memorie dominum fratrem Andream, episcopum Valentinum, predecessorem nostrum, super hoc edita continetur.
Et si sint diuersarum parochiarum, deferant et monstrent litteras rectorum suorum quod banna in utraque ecclesia sunt facta.
Et deinde stet sponsus in dextera parte et sponsa in sinistra, et queratur ab utraque parte: primo, si consenserunt matrimonium inter ipsos; secundo, si est parentela uel filiatio uel aliud impedimentum inter eos, quod ipsi sciant; tertio, si contaxerunt matrimonium, uel iuramentum uel pactum fecerint cum alia persona de matrimonio contrahendo; quarto, si fecerint uotum intrandi religionem.
Postea iurent stare obedientes ad mandata sancte matris Ecclesie.
Quo facto, impedimentis cessantibus, uir teneat cum sinistra manu dexteram mulieris, et desponsentur sicut in dicta constitutione noscitur esse cautum.
Benedictio uero nuptiarum sic fiat: si tam ex parte sponsi quam ex parte sponse fuerint prime nuptie, benedicantur arrhe, et alia omnia procedant suo ordine, sicut est in Odinario ordinatum in benedictione primarum nuptiarum.
Si uero fuerint prime nuptie ex parte sponse et ex parte uero sponsi secunde nuptie, tunc benedicatur sponsa et non sponsus hoc modo: primo, benedicantur arrhe, ut consuetum est, deinde alia procedant omnia suo ordine, sicut est in Ordinario ordinatum in benedictione primarum nuptiarum, ita tamen quod uerba pluralis numeri pronuntientur in singulari numero et in femineo genere.
Set omittatur post missam prima benedictio, scilicet Deus Abraham, etc. [7], cum non possit bene uni applicari, set, illa dimissa, dicantur sequentes, scilicet Benedicat [8] et alia Deus Abraham [9], pronuntiando uerba pluralis numeri in singulari et in femineo genere, ut est dictum.
Postea dicatur euangelium sancti Johannis In principio erat Verbum [10].
Quo dicto, dicat sacerdos, tam super nubentes quam super alios presentes: Benedictio Dei omnipotentis, etc. [11].
Ambulate in pace [12].
Si autem sint prime nuptie ex parte sponsi, set ex sponse parte secunde nuptie, tunc benedicatur sponsus et non sponsa, hoc modo: primo, benedicantur arrhe, ut consuetum est, deinde procedatur in missa suo ordine, et dicantur benedictiones et omnia super sponsum ut supra proxime dictum est de benedictione sponse, mutando uerba pluralis numeri in singularem numerum et [13] in masculino genere [14].
Set in ista benedictione sponsi dimittat sacerdos dicere Per omnia secula seculorum, etc. [15] et prefationem sequentem, cum talia solum conueniant mulieri.
Si uero tam ex parte sponsi quam ex parte sponse sint secunde nuptie, tunc non est danda benedictio, set hoc casu benedicantur arrhe, sicut consuetum est, deinde dicatur missa per ordinem.
Et post sumptionem Corporis et Sanguinis Domini, sacerdos, antequam dicat orationem post communionem, uertat se ad nubentes et uelet eos, et post dicat [16] In nomine Patris et Filii et Spiritus Sancti.
Amen [17].
Quo facto, redeat ad altare et compleat missam.
Qua completa, sacerdos uertat se ad nubentes et dicat [18] In nomine Patris et Filii et Spiritus Sancti.
Amen.
Dominus uobiscum.
Et cum spiritu tuo.
Initium sancti euangelii secundum Johannem [19].
Et respondeatur Gloria tibi, Domine [20].
[21] In principio erat Verbum, etc.
In nomine Patris et Filii et Spiritus Sancti.
Amen.
Ambulate in pace [22].
Et est sciendum quod ea que dicta sunt superius, scilicet quod sponsus uel sponsa aut eorum ambo transeuntes ad secundas nuptias non sunt benedicendi, sunt uera et seruanda quando uterque uel alter eorum transeuntium [23] ad secundas nuptias in primis nuptiis fuerint benedicti.
Alias si ambo transeuntes ad secundas nuptias in primis nuptiis non fuerint benedicti, benedicantur in secundis nuptiis benedicitione que est in primis nuptiis ordinata et per modum secundum quem in primis nuptiis superius dictum fuit.
Mandantes omnibus rectoribus et curatis nostre diocesis, quod benedictionem secundarum nuptiarum deleant uel cancellent de missalibus et Ordinariis eorum et ea non utantur.
Et quod in sponsalibus contrahendis et benedictione nuptiarum utantur de cetero prout superius est ordinatum.
(2) De operariis et sacristis.
Cum in iure cautum exsistat quod ea que ad certum usum largitione sunt destinata fidelium, ad illum debeant, et non ad alium, salua auctoritate Sedis apostolice, conuerti.
Et fide dignorum relatione ad nos peruenit quod quidam laici ciuitatis et diocesis nostre Valentine, qui operarii et sacriste ecclesiarum uulgariter nuncupantur [24], legata, eleemosynas et alias donationes operi luminarie et sacristie ipsarum ecclesiarum deuotione fidelium facta, ad alios usus conuertunt, in suarum periculum animarum.
Idcirco, cupientes animarum periculis obuiare ac pias fidelium deuotiones, ordinationes et uoluntates iuxta eorum intentionem seruari, de consensu nostri capituli, sanctaque approbante synodo, statuimus quod dicti operarii et sacriste infra unum mensem, a fine sui regiminis cumputandum, de receptis et expensis per eos occasione sui officii successoribus suis fidelem rationem et computan reddant, et reliqua que superfuerint suis successoribus tradant et assignent.
Quod si premissa non obseruauerint, eos excommunicationis sententie decernimus subiacere.
Mandantes omnibus rectoribus et uicariis ciuitatis et nostre diocesis quod in festo Omnium Sanctorum proxime uenturo semel et prima die dominica immediate sequente post electionem, possessionem siue prouisionem dictorum operariorum siue sacristarum quolibet anno seu quando ipsi operarii et sacriste electi, positi seu facti fuerint presentem constitutionem in suis ecclesiis publice denuntient et exponant.
Quod nisi fecerint, ad arbitrium nostrum et successorum nostrorum puniantur.
(3) Quod concilium generale Omnis utriusque sexus, etc. [25] publicetur in ecclesiis.
Et quod quilibet curatus scribat nomina confitentium.
Penitentie sacramentum, quod omni fideli postquam ad annos discretionis peruenerit est necessarium ad salutem, a nullo est aliquatenus negligendum.
Ideoque statuendo uniuersis rectoribus et uicariis ecclesiarum ciuitatis et diocesis Valentine curam animarum habentibus, sub pena excommunicationis, mandamus ut constitutionem generalis concilii, que incipit Omnis utriusque sexus [26], maxime quoad penas non confitentium aut non communicantium saltem semel in anno, que sunt ut uiuentes ab ingressu ecclesie arceantur et morientes ecclesiastica careant sepultura, singulis diebus dominicis a Septuagesima saltem usque ad Pascha in suis ecclesiis publicent uel faciant publicari.
Statuimus insuper quod quilibet rectorum et uicariorum predictorum habeat et teneat in sua ecclesia uel sibi commissa registrum, in quo scribat uel scribi faciat nomina parochianorum uel parochianarum suarum sibi confitentium, ut sic in morte ipsorum de eorum confessione testimonium perhibere ualeat ueritatis.
Si uero non fecerit, iuxta nostram et successorum nostrorum uoluntatem et arbitrium puniatur.
(4) Quod rector, uicarius aut alius beneficiatus ueniens ad ciuitatem, post duos dies teneatur se episcopo aut officialibus presentare.
Item, uagandi in sollertiis et dissolutionis materie occurrere cupientes, statuimus et ordinamus quod quilibet rector aut uicarius perpetuus seu beneficiatus nostre diocesis, cum uenerit ad ciuitatem Valentie ipsamque intrauerit ex quacumque causa, si ibi plus quam per duos dies remanserit, nobis et successoribus nostris, si ibi presentes fuerimus uel fuerint, alias uicario uel officiali nostro siue eorum, die tertia postquam dictam ciuitatem intrauerit se presentet et causam sui aduentus exprimere teneatur, et idem de quinque in quinque diebus, quamdiu ibi fuerit, facere sit astrictus.
Quod si predicta non fecerit, si rector uel uicarius fuerit, uiginti, si uero beneficiatus curam animarum non habens, decem solidorum penam ipso facto incurrat.
(5) De usurariis manifestis, et sepelientes eosdem.
Preterea, cum in constitutione domini Gregorii pape decimi, edita in concilio Lugdunensi, cautum esse noscatur quod  [27] nullus manifestorum usurariorum testamentis intersit aut eos ad confessionem admittat siue ipsos absoluat, nisi de usuris satisfecerint uel de [28] satisfaciendo pro suarum uiribus facultatum prestiterint idoneam cautionem.
Testamenta quoque manifestorum usurariorum aliter facta non ualeant, set sint irrita ipso iure [29].
Et in constitutione domini Clementis habeatur quod sepelientes proprie temeritatis audacia usurarios manifestos sint ipso facto excommunicati.
Et uisitationis alias officium exercentes, inuenerimus quod in omnibus fere locis nostre diocesis crimen inualuerit usurarum.
Idcirco usurarum uoraginem, que omnia deuorat et facultates exhaurit, in quantum est nobis possibile compescere cupientes, constituendo mandamus dictas constitutiones inuiolabiliter obseruari, ipsasque publicari et notificari publice quando maior populi conuenerit multitudo ad diuina per rectores et uicarios perpetuos aut eorum loca tenentes in ecclesiis suis quolibet anno, uidelicet in festo Pentecostes, Assumptionis beate Marie, Omnium Sanctorum et Purificationis beate Marie.
Alias penam decem solidorum pro qualibet publicatione quam facere omisserint uolumus ipsos incurrere ipso facto.
Statuentes insuper et mandantes, sub pena predicta, quod prelibati rectores et uicarii aut eorum loca tenentes in predictis festiuitatibus moneant publice in dictis ecclesiis et nos etiam per presentem constitutionem monemus [30] omnes suos parochianos quod nullus audeat prauitatem usurariam exercere.
(6) Quod rectores et uicarii moneant publice in ecclesiis suis omnes manumissores et heredes non complentes uoluntates defunctorum.
Cupientes periculose negligentie peruerseque malitie heredum defunctorum et eorumdem ultimarum uoluntatum exsecutioni occurrere, ut uoluntates pie defunctorum effectum debitum sortiantur, confirmando constitutiones predecessorum nostrorum circa hoc editas, de consensu nostri capituli constituimus et ordinamus quod omnes rectores et uicarii perpetui ciuitatis et diocesis Valentine uel eorum loca tenentes moneant publice in suis ecclesiis omnes manumissores seu exsecutores testamentorum et etiam heredes defunctorum quater in anno, in festis uidelicet Pentecostes, Asumptionis beate Marie, Omnium Sanctorum et Purificationis beate Marie, ut infra annum, ab obitu illorum quorum sunt heredes uel manumissores computandum, exsequantur et compleant pias ipsorum defunctorum uoluntates.
Et nichilominus in festiuitatibus et ecclesiis supra dictis interdicant publice et generaliter auctoritate nostra et presentis constitutionis et nos etiam interdicimus [31] omnibus manumissoribus et exsecutoribus testamentorum uel aliarum piarum uoluntatum defunctorum, si [32] qui infra annum, ab obitu illorum quorum sunt manumissores uel exsecutores computandum, non compleuerint pias ipsorum defunctorum uoluntates, officium administrationis ipsorum.
Interdicant etiam in dictis ecclesiis et festiuitatibus publice et generaliter auctoritate nostra et presentis constitutionis et nos etiam interdicimus [33], ne per aliquem subrogentur manumissores in testamentis uel aliis ultimis uoluntatibus defunctorum, post lapsum anni a dicto obitu computandum.
Alioquin rectores et uicarii perpetui uel eorum loca tenentes, qui in predictis culpabiles uel negligentes fuerint, pro qualibet denuntiatione quam facere teneantur, si omisserint, penam decem solidorum ipso facto incurrant.
(7) De articulis fidei.
(7i) Quot sunt et qui sunt articuli fidei [34].
Quot sunt articuli fidei?: quindecim; quod si attendatur quantum ad materiam ex qua assumuntur, sunt quatuordecim, quorum, ut communiter per doctores dicitur, septem pertinent ad humanitatem, et septem ad diuinitatem.
Sunt isti, computando ex serie symboli Credo in Deum, etc [35].
Primus articulus est Deum credere.
Secundus est quod ille est Deus omnipotens.
Tertius articulus est quod ipse est creator celi et terre.
Quartus articulus est credere in Iesum Christum, Filium eius unicum, Dominum nostrum.
Quintus articulus est credere in Spiritum Sanctum.
Sextus articulus est credere sanctam catholicam Ecclesiam, sanctorum communionem, remissionem peccatorum.
Septimus articulus est credere camis resurrectionem, uitam eternam.
Et isti sunt articuli qui pertinent ad diuinitatem.
Alii septem pertinentes ad humanitatem sunt isti.
Primus, credere ipsum Dei Filium, conceptum de Spiritu Sancto.
Secundus est credere ipsum natum ex Maria uirgine.
Tertius est credere ipsum passum sub Pontio Pilato, crucifixum, mortuum et sepultum.
Quartus est ipsius animam ad inferos descendisse.
Quintus est credere tertia die ipsum a mortuis resurrexisse.
Sextus est credere ad celos ascendisse et ad Patris dexteram omnipotentis sedisse.
Septimus et ultimus est credere ipsum uenturum iudicare uiuos et mortuos.
Hii autem articuli, si attendantur quantum ad suam causam efficientem, id est, ad illos qui ipsos composuerunt, sic dico communiter quod sunt duodecim articuli, secundum quod sunt duodecim apostoli, qui ipsos composuerunt, post Dei Filii gloriosam Ascensionem, in primo concilio generali orientali Ecclesie.
Primus articulus est: Credo in Deum, Patrem omnipotentem, creatorem celi et terre; composuit beatus Petrus.
Secundus articulus est: Et in Iesum Christum, Filium eius unicum, Dominum nostrum; beatus Johannes Euangelista.
Tertius articulus est: Qui conceptus est de Spiritu Sancto ex Maria uirgine; beatus Iacobus Zebedei.
Quartus articulus est: Passus sub Pontio Pilato, crucifixus, mortuus et sepultus; beatus Andreas.
Quintus articulus est: Descendit ad inferos; beatus Philippus.
Sextus articulus est: Tertia die resurrexit a mortuis; beatus Thomas.
Septimus articulus est: Ascendit ad celos, sedet ad dexteram Dei Patris omnipotentis, inde uenturus iudicare uiuos et mortuos; beatus Bartholomeus.
Octauus articulus est: Credo in Spiritum Sanctum; beatus Mattheus.
Nonus articulus est: Credo sanctam Ecclesiam catholicam; beatus Iacobus minor.
Decimus articulus est: Sanctam communionem, remissionem peccatorum; beatus Symon.
Vndecimus articulus est: Carnis resurrectionem; Iudas Taddeus.
Duodecimus articulus est: Vitam eternam; beatus Mathias.
Et omnes circumstantes, ipsum symbolum audientes, dixerunt: Amen, ad denotandum credulitatis assensum.
(7ii) Quid est articulus et unde dicitur.
Quid est symbolus et unde dicitur [36].
Quid est articulus et unde dicitur?
Respondeo: articulus est ueritas de Deo, et dicitur ab ardeo tester artamire enim ad credendos articulos et ipsi articuli artant nos ad timorem Dei uel amorem.
Si queratur quid est symbolus et unde dicitur, respondeo quod, secundum Ysidorum, symbolus est a sin, quod est simul, et bolus, quod est morsellus, quasi simul omnium unus bolus compositus per duodecim apostolos et per sanctos patres et Athanasium.
Et sunt tres symboli, unde Credo minor, conditus per apostolos duodecim; et maior Credo, conditus per sanctos patres; et Quicumque uult saluus esse [37], conditus per Athanasium.
(7iii) Quid est Deus [38].
Si queratur quid est Deus, respondeo quod Deus est essentia inuisibilis, omni creature incomprenhensibilis, totam uitam, totam sapientiam, totam eternitatem insimul essentialiter possidens.
Ipse uita, ipse sapientia, ipse ueritas, ipse iustitia, ipse eternitas, ipse unus simplicissimus, sine principio et sine socio et sine compositione, et unus in substantia in tribus suppositis et personis, uidelicet Pater et Filius et Spiritus Sanctus.
Vel Deus est: Dans eternam uitam suis; quod a [39] quatuor litteris, que in eodem nomine apponuntur, accipimus.
(7iv) Quot et que sint sacramenta Ecclesie [40].
Quot sunt sacramenta Ecclesie?
Respondeo, sunt septem: baptismus, confirmatio, penitentia, Eucharistia, extrema unctio, ordo et matrimonium.
Et si queratur quare sunt septem sacramenta Ecclesie, respondeo: quia sunt instituta ad medicinam septem uulnerum mortalium, uel propter septem dona Spiritus Sancti, que in ipsis sacramentis infunduntur.
Si queratur quare data sunt sacramenta, respondeo: data sunt in remedium culpe et in remedium penitentie.
Si queratur quare aliqua sacramenta possunt reiterari et aliqua non, respondeo [41]: reiterari non possunt tria sacramenta in quibus imprimitur character, quod est signum indelebile in anima, sicut sunt baptismus, confirmatio et ordo.
Et ista non debent reiterari, ne fiat iniuria sacramento.
Alia autem sacramenta que possunt reiterari sunt quatuor, scilicet: penitentia, Eucharistia, matrimonium, extrema unctio.
Si queratur utrum sacramenta sint necessaria ad salutem anime, respondeo quod aliqua sunt necessaria et alia congruentia.
Illa uero que sunt necessaria est unum quod est necessarium de necessitate absoluta, sicut est baptismus, sine quo saluari nemo [42] potest.
Aliqua uero sacramenta sunt necessaria ex conditione uel ordinatione.
Ex conditione sunt confirmatio et extrema unctio, si quis adultus ea [43] amitteret ex contemptu, tradetur illi in anime periculum.
Ex ordinatione uero Ecclesie sunt necessaria sacramenta, scilicet: Eucharistia et penitentia, que semel in anno saltem sunt recipienda.
Licet penitentia ex se requiratur ad salutem anime in habente peccatum.
Illa uero sacramenta que sunt congruentia ad salutem anime, et non necessaria, sunt ordo et matrimonium.
(7v) De baptismo, Eucharistia, extrema unctione et penitentia [44].
Si queratur que est materia et forma baptismi, respondeo: materia est omnis aqua naturalis, et forma est ista Ego te baptizo in nomine Patris et Filii et Spiritus Sancti.
Amen [45].
Et si aliquis dubitat utrum aliquis sit baptizatus an non, si potest rebaptizari, respondeo: non, set debet sacerdos ita dicere: Si es baptizatus, non te baptizo; si non es baptizatus, Petre, ego te baptizo in nomine Patris et Filii et Spiritus Sancti.
Amen [46].
Si queratur que est materia et forma Corporis et Sanguinis Domini nostri Iesu Christi, respondeo: materia est panis grani tritici, et uinum de racemis, sine aliqua compositione, cum aqua mixtum.
Forma uerborum est quando sacerdos dicit Hoc est enim Corpus meum [47]; et quando dicit [48] Hic est calix Sanguinis mei, noui et eterni testamenti, mysterium fidei, qui pro uobis et pro multis effundetur in remissionem peccatorum [49].
Et tunc conuertitur in substantiam Corporis et Sanguinis Christi.
Queritur que es materia et forma sacramenti extreme unctionis.
Respondeo quod materia est oleum consecratum ab episcopo, quod dicitur oleum infirmorum.
Forma est hec: [50] Per istam sanctam unctionem et suam piissimam misericordiam parcat tibi Deus quidquid peccasti, etc., in nomine Patris et Filii et Spiritus Sancti.
Amen [51].
Queritur quid est penitentia.
Respondeo: uera penitentia est preterita mala plangere, et plangenda iterum non committere [52], secundum Gregorium.
Quero quot sunt partes penitentie.
Sunt tres: oris confessio, cordis contritio, operis satisfactio.
Quero que est forma uerborum absolutionis, quam debet dicere presbyter quando absoluit peccatorem post confessionem factam.
Respondeo: debet dicere presbyter, Misereatur tibi omnipotens Deus [53] usque ad finem, et postea presbyter dicat: [54] Ego, auctoritate qua fungor omnipotentis Dei et beatorum apostolorum Petri et Pauli et Ecclesie sue sancte, absoluo te a sententia excommunicationis, si quam incurristi, et ab omnibus peccatis tuis, tam confessis quam oblitis, de quibus habes propositum confitendi si ad memoriam reduceres, et restituo te in sanctis sacramentis Ecclesie, communioni fidelium et diuinis orationibus.
In nomine Patris et Filii et Spiritus Sancti.
Amen [55], iniungendo sibi penitentiam salutarem, arbitrio ipsius prebyteri committendam [56].
[57] Deus, cui proprium est misereri semper et parcere, suscipe deprecationem nostram, ut hunc famulum tuum, quem uinculo excommunicationis catena constringit, miseratio tue pietatis absoluat.
Per Christum Dominum nostrum [58].
Est tamen sciendum quod ipse presbyter debet interrogare peccatorem confitentem an sit excommunicatus aut non.
Et si sit excommunicatus tali sententia quod dictus presbyter possit absoluere eum, debet absoluere antequam audiat peccata illius, in hac forma, uidelicet: Tenendo corrigiam uel uirgam in manu et dicendo psalmum Miserere mei, Deus [59], ipsum peccatorem sepe percutiendo in spatulis usque ad finem psalmi, cum dicitur Gloria Patri [60].
Postea dicitur [61] Kirie, eleyson; Christe, eleyson.
Pater noster.
Et ne nos inducas in tentationem.
Saluum fac seruum tuum, Domine uel ancillam [62].
Deus meus, sperantem in te.
Domine, exaudi orationem meam.
Et clamor meus ad te ueniat.
Dominus uobiscum.
Et cum spiritu tuo [63].
Postea dicat hanc orationem Deus, cui proprium [64], postea absoluat ut in forma precedenti.
Si uero non [65] est excommunicatus peccator, tunc non est absoluendus ab aliqua excommunicatione.
Vbi uero peccator dicat se excommunicatum tali excommunicatione quod ipse presbyter non [66] possit eum absoluere, tunc presbyter eum non debet amplius audire, set debet eum remittere ad superiorem talem, qui potestatem habeat ipsum absoluendi.
Si uero dictus peccator dubitet se non esse excommunicatum, tunc presbyter debet eum interrogare quare dubitet, et secundum quod inuenit, cum sua conscientia absoluat eum uel remittat ad superiorem, ut supra.
(7vi) Quot et que sunt peccata mortalia [67].
Si queratur quot sunt peccata mortalia, sunt septem, uidelicet superbia, auaritia, luxuria, ira, gula, inuidia, accidia.
Vnde uersus Septem in hac uita sunt saligia, dat septem uitia dictum saligia [68].
(7vii) Quot et que suntprecepta Legis [69].
Si queratur quot sunt precepta Legis, respondeo: sunt decem.
Primum preceptum est: Non habebis deos alienos.
Secundum est: Non assumes nomen Dei in uanum.
Tertium est: Vt diem sabbati sanctifices; hodie uero dies dominica intelligitur et omnis festiuitas quam Ecclesia sancta precipit uenerari et coli.
Quartum est: Honora patrem tuum et matrem tuam et eos dilige.
Quintum est: Non committes homicidium.
Sextum est: Non furtum facies.
Septimum est: Non mecaberis.
Octauum est: Non falsum testimonium dices seu facies aduersus aliquem.
Nonum est: Non desiderabis uxorem proximi tui.
Decimum est: Non concupisces rem proximi tui.
Et circa prima precepta, que respiciunt Deum, scripta fuerunt digito Dei in secunda tabula et precepta predicta negatiue posita obligant ad semper et pro semper, continue et omni hora, dormiendo et uigilando; set precepta affirmatiue posita obligant ad semper tantum, id est horis debitis et interpolatis.
(7viii) Quot et que sunt opera misericordie [70].
Si queratur quot sunt opera misericordie, respondeo quod sunt septem spiritualia et septem corporalia [71].
Corporalia sunt uidelicet: Cibare esurientes, potare sitientes et colligere hospitaliter extraneos, uestire nudos, uisitare infirmos, redimere captiuos, sepelire mortuos, ut ista habentur per istum uersum: Consule, castiga, solare, remitte, fer, ora, doce [72].
Consule, id est dare bonum consilium secundum Deum omni petenti.
Castiga, hic duo intelliguntur articuli, primus est corrigere ignoranter peccantes, secundus est increpare insolentes, id est peccata ex certa scientia committentes [73] et nolentes se corrigere.
Solare, id est consolari desolatos in tribulatione positos.
Remitte, id est iniurias cuiusque propter Deum remittere.
Fer, id est patienter huius mundi tribulationes sustine.
Ora, id est pro inimicis peccatoribus uiuis uel in purgatorio exsistentibus exorare.
(7ix) Quot et que sunt dona Spiritus Sancti [74].
Si queratur quot sunt dona Sancti Spiritus, respondeo septem.
Vnde uersus: spiritus sapientie et intellectus, spiritus consilii et fortitudinis, spiritus sapientie et pietatis, spiritus timoris Domini.
Si queratur quare sunt septem dona Spiritus Sancti, respondeo quod dantur ad pugnandum contra peccata, et quia peccata mortalia sunt septem, ideo dona predicta in numero septenario ordinantur.
(7x) Quot et que sunt ordines [75].
Si queratur quot sunt ordines, respondeo: sunt septem, uidelicet quatuor minores ordines, scilicet hostiarius, lector, exorcista et acolitus; maiores ordines sunt tres [76], uidelicet subdiaconatus, diaconatus et presbyter.
Et si queratur quid est ordo, respondetur: ordo est signum naturaliter positum in persona illius qui ordinatus est, per quod singulariter datur sibi spirituale officium ac potestas.
(7xi) Quot et que sunt uirtutes theologice ac uirtutes cardinales [77].
Si queratur quot sunt uirtutes theologice, respondeo quod sunt tres: fides, spes et caritas.
Set uirtutes cardinales sunt quatuor, uidelicet prudentia, temperantia, iustitia et fortitudo.
Si queratur quid est fides, respondeo: Fides est [78] substantia sperandarum rerum, non apparentium argumentum [79], secundum Apostolum.
Dicitur autem fides substantia et fundamentum pro eo quia sicut edificium naturale a fundamento incohatur, ita [80] edificium spirituale a fide incohatur.
Si queratur quid est spes, respondeo: spes est certitudo beatitudinis ex Dei gratia et ex meritis precedentibus.
Item, spes est quidquid ad id quod credit se peruenturum presumit ex Dei gratia et meritis precedentibus.
Si queratur quid est caritas, respondeo quod est dilectio, qua diligitur Deus propter se, et proximus diligitur propter Deum uel in Deo.
Item, caritas est uirtus, qua uidere Deum proprius eo desideramus.
Et si queratur quot sunt gradus caritatis, alias quomodo caritas diuiditur, respondeo quod tripliciter, quia quedam est caritas incipiens, que infunditur in baptismo, ex qua homo bona facere incipit ad salutem anime.
Alia uero est caritas proficiens, que aduenit ex bonis operibus cum gratia precedente, que facit homo cum in hac uita peregrinationis est.
Alia autem caritas perfecta est, qua quis beatus in patria perfecte Deum amat et uidet.
(7xii) Quot et qui sunt sensus corporales [81].
Si queratur quot sunt sensus corporales, respondeo quod quinque, iuxta Gregorium, uidelicet uisus, auditus, gustus, tactus et odoratus.
(7xiii) Quid est sacra Scriptura [82].
Si queratur quid est sacra Scriptura, respondeo quod illa que ab Ecclesia catholica approbatur, prout continetur in libro qui Biblia appellatur.
Si queratur quomodo diuiditur sacra Scriptura, respondeo quod in Antiquum et Nouum Testamentum.
Et si queratur quomodo incipit Antiquum Testamentum, respondeo quod prologus incipit frater Ambrosius ubi terminatur in uirtute omnis libri sancti canonis.
Si queratur de textu Antiqui Testamenti, respondeo quod incipit, In principio creauit Deus celum et terram [83].
Set si queratur ubi incipit Nouum Testamentum: in euangelio sancti Matthei, cuius prologus incipit: Mattheus, cum primo predicasset euangelium.
Et si queratur ubi incipit Nouum Testamentum, respondeo Liber generationis Iesu Christi [84].
(7xiv) Qualis debet esse uita episcopi [85].
Item, si queratur qualis debet esse uita episcopi, respondeo per uerba apostoli Pauli, que posuit in epistola quam misit ad Titum, eius discipulum, ut habetur primo capitulo, ubi sic scribitur: [86] Oportet enim episcopum sine crimine esse, sicut Dei dispensatorem, non superbum, non iracundum, non percussorem, non turpri lucri cupidum, set hospitalem, benignum, prudentem, sobrium, iustum, sanctum, continentem, amplectentem eum [87], qui secundum doctrinam est, fidelem sermonem, ut potens sit exhortari in doctrina sana, et eos qui contradicunt, arguere [88].
Si queratur quid est episcopus, respondeo quod pastor et gubernator, corrector et informator Dei Ecclesie et eorum maxime qui ad eius pertinent iurisdictionem.
Si queratur quare factus est episcopus, respondeo [89]: ut super Domini gregem uigilet in aliqua christianitatis portione, eo quia dominus uniuersalis sancte Ecclesie catholice, uidelicet dominus noster papa, non potest corporaliter uigilare super totam.
Et si queratur utrum habens sufficientes reditus debeat ad plenius esse anhelare uel procurare sibi episcopatum, ad hoc laborans et uigilans propter hoc, respondeo quod ille procurans, uigilans et laborans aut alias concupiscens proprium commodum et utilitatem, sic peccat.
(7xv) Casus reseruati pape uel episcopo [90].
Si queratur quot sunt casus reseruati pape solummodo, de quibus episcopus non potest absoluere, respondeo quod, licet multi possunt esse, tamen ad numerum quaternarium reducuntur, scilicet grauiter percutiens clericum, falsificatio sigilli apostolici, quod uulgariter dicitur bulla [91], tertio est combustio uel destructio ecclesiarum, quartus casus est commissio simonie, et communiter dicitur quod est irregularitas.
Vnde uersus: Papam, clericum feriens, falsarius, urens, simoniacus si fueris, non fallit regula talis [92].
Si queratur quot sunt casus qui pertinent ad episcopum uel ad superiorem eo, a quibus nullus inferior te potest absoluere, nisi ex commissione, respondeo quod multi sunt, tamen communiter isti nominantur: incestus, defloratio, sodomita in qua includitur carnis mollities [93], percussio parentum, periurans, sacrilegium, fractio uoti, homicidium uoluntarium, incendiarius, id est comburens hospitia.
(8) De obedientia et eius gradibus.
De humilitate.
De ordine rerum [94].
Quid est obedientia?
Respondeo: obedientia est uoluntas faciendi preceptum uel mandatum superioris.
Preceptum est quod fit per nuntium uel per litteras, mandatum est quod fit immediate.
Quot sunt gradus obedientie?
Respondeo quod sunt septem, secundum Bernardum.
Primus est libenter obedire, secundus est obtemperare simpliciter, tertius est hilariter obedire, quartus est uelociter obedire uel implere mandatum, quintus gradus est adimplere uiriliter [95], sextus est humiliter obedire, septimus est indesinenter obedire, id est perseueranter.
Quid est humilitas?
Respondeo: humilitas est uoluntarius contemptus sui seu proprie excellentie, secundum Bernardum in epistolis suis.
Quot sunt gradus humilitatis?
Respondeo: communiter distinguuntur quatuor.
Primus est spernere mundum, secundus est spernere nullum, tertius est spernere sese, quartus est spernere se sperni.
Secundum uero Bernardum sunt duodecim et reperiuntur in regula monachorum.
Que uirtus magis commendatur in regula nostra?
Respondeo: obedientia.
Quare?: Quia multum commendatur a sanctis, qui uidentur eam preferre aliis uirtutibus, et ideo dicit Gregorius in Moralibus: sola obedientia uirtus est, que ceteras uirtutes menti inserit, insertasque custodit.
Quid est ordo?
Ordo est parium disparium [96] que rerum sua cuique loca tribuens dispositio, secundum Augustinum.
(9) De indulgentiis concessis dicentibus Domine, Iesu Christe et flectendo genua cum dicitur Gratias agamus et Te ergo quesumus [97].
Quia dignum, iustum ac salutare profecto exsistit, ut nomen illud beatissimum ac saluificum, quod est supra omne nomen, a quo aliud sub celo hominibus datum non est in quo saluos fieri credentes oportet, nomen Domini Iesu Christi, qui saluum fecit populum suum a peccatis eorum, exhibitione specialis reuerentie attollatur, cum scriptum sit In hoc nomine Iesu omne genu flectatur celestium, terrestrium pariter et infernorum [98].
Idcirco nos Vitalis, miseratione diuina episcopus Valentinus, generalem synodum, prout moris est et [99] a sanctis patribus fore noscitur institutum, in nostra Valentina ecclesia celebrantes, habito diligenti tractatu super hoc, de consilio et assensu uenerabilis capituli nostre ecclesie Valentine et omnium in eadem synodo [100] exsistentium, statuimus ut omnis utriusque sexus fidelis, dum audierit uerba illa in Te Deum laudamus posita, uidelicet Te ergo quesumus, Domine, famulis tuis subueni, quos pretioso sanguine redemisti [101], et uerba illa in prefatione misse posita, scilicet, Gratias agamus Domino Deo nostro [102], protinus genua sui corporis flectant, uel saltim cordis, quod capitis inclinatione demonstrent.
Nos enim de omnipotentis Domini nostri Iesu Christi misericordia, et beatissime Marie semper uirginis, eius matris, et beatorum Petri et Pauli, apostolorum eius, meritis confidentes, omnibus uere penitentibus et confessis, qui presentem nostram constitutionem adimpleuerint cum effectu, quadraginta dies de iniunctis eis legitime penitentiis, per gratiam Sancti Spiritus, misericorditer relaxamus.
Et eamdem indulgentiam concedimus omnibus qui sacratissimum Christi Corpus, dum ad infirmum portatur et reducitur, lumen portando honorifice associauerint uel etiam sine lumine, aut, si personaliter dictum sacratissimum Corpus Christi associare non ualuerint, saltem lumen eundo et redeundo, ut premittitur, per alium portari fecerint; ac etiam omnibus rectoribus, uicariis et quibuscumque aliis clericis qui orationem specialiter fecerint pro pace inter illustres uel dominos reges Aragonum et Castelle nouiter inita et firmata, secundum ordinationem super hoc a me lo [103], et pro bono statu domini regis.
(10) Quod nullus rector uel uicarius audeat arrendare aliquam ecclesiam.
Auaritie cecitas et damnande ambitionis improbitas in tantum animos aliquorum occupantur, quod illos in illas prauitates impellunt quod non solum que a iure sibi interdicta sunt usurpare conentur, set etiam que eisdem iniuncta sunt exquisitis fraudibus infringere molliuntur.
Hinc est quod aliqui ecclesiarum rectores et uicarii perpetui necnon beneficiati, tam ciuitatis quam diocesis Valentine, prout ad nostram audientiam fide digna relatione est deductum, pluris auaritie, que est idolorum seruitus, inhabitantes ecclesiis uel beneficiis eisdem commissis deseruientes, commodum temporalis salutis saluti [104] animarum ipsorum preponentes, dimissis propriis ecclesiis ac beneficiis, in quibus residentiam continuam et personalem facere [105] sunt astricti, duas ecclesias ac beneficia insimul tenent, cum vix sufficiant uni deseruire.
Idcirco nos, cupientes periculis animarum occurrere predictorum, ac indemnitati predictarum ecclesiarum ac beneficiorum de opportuno remedio prouidere, sancta synodo approbante, statuimus ut nullus rector ac uicarius perpetuus ciuitatis et diocesis predictarum audeant de cetero, omissa propria ecclesia uel non omissa, aliam ecclesiam uel beneficium contendere uel arrendare, set in propria ecclesia residentiam continuam et personalem teneantur facere, et circa gregem sibi creditum diligentem sollicitudinem adhibere, taliter quod lupus rapax ipsum non possit inuadere.
Et idem statuimus fore obseruandum in beneficiatis.
Qui uero presentis constitutionis uiolator exstiterit, pena centum solidorum regalium, retrotabulo sedis Valentine applicandorum, puniatur [106].
(11) De uestibus honestis clericorum et armis non portandis.
Aliqui clerici [107], dignitati ordinis clericalis non modicum detrahentes, uestes nimis breues et arma inhonesto modo, exterius uidelicet apparentia, deferre non erubescunt.
Eapropter, eadem synodo approbante, statuimus quod clerici in sacris ordinibus constituti, tam ciuitatis quam diocesis Valentine, uestibus quas nunc habent possint uti, set si de cetero nouas sibi fecerint, sint tales quod non sint nimia breuitate aut longitudine notande, set quod ad talos saltim attingant, nec arma inhonesto modo, extra uestes uidelicet apparentia, deferre attemptent, set subtus uestes, ita quod extremitas apparere non possit, nec in itinere etiam constituti.
(12) Quod clerici in suis supertunicalibus manicas rotundas portent.
Statuimus insuper quod dicti clerici in sacris ordinibus constituti de cetero non audeant portare in suis supertunicalibus nisi manicas rotundas.
Qui uero contrarium fecerit penam decem solidorum, dicto operi applicandorum, se nouerit eo ipso incursurum.