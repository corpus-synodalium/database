Statuta provincialia Domini Ottonis Archiepiscopi Trevirensis.
Haec sunt statuta per reverendissimum in Christo patrem et dominum, dominum Ottonem Dei gratia sanctae Trevirensis Ecclesiae Archiepiscopum, Germaniae et Galliae Belgicae Primatem, atque sacri Imperii per Galliam et regnum Arelatense Archicancellarium cum suis suffraganeis, videlicet reverendo in Christo patre, domino Conrado Beyer Episcopo Metensi personaliter praesente, et reverendo patre domino Henrico Episcopo Tullensi per procuratorem, videlicet magistrum Ymentum de Tapeio, in legibus licentiatum, comparente; et reverendo in Christo patre domino Ludovico, Episcopo seu administratore perpetuo Virdunensi Cardinali, in remotis agente et absente licet vocato, caeterisque Praelatis religiosis et saecularibus provinciae Trevirensis in Concilio provinciali, anno Domini millesimo quadringentesimo vigesimo tertio, vigesima sexta die mensis Aprilis in Ecclesia Trevirensi celebrato, edita atque per ipsum sacrum Concilium approbata et ratificata.
(1) De fide catholica.
Unam, sanctam atque orthodoxam atque apostolicam Ecclesiam sanguine victimae paschalis dedicatam, unicam aeterni regis sponsam, ipso sponso in Canticis proclamante: Una est columba mea etc., extra quam non est salus; per unicam arcam Noe tempore generalis diluvii, extra quam cuncta animantia super terram deleta sunt, designatam, pro qua Dominos per Prophetam oravit dicens: Erue a framea Deus animam meam, et de manu canis unicam meam; ubi primum pro se tamquam pro capite, deinde pro unica eius sponsa oravit: hanc credimus et simpliciter profitemur.
In qua secundum cultum christianae religionis a Spiritu sancto per sanctos Apostolos Ecclesiae primates primitus introductum, Martyrumque constantia roboratum, Confessorum et Virginum exemplis decoratum, per sanctos Ecclesiae Doctores plantatum, atque per Romanos Pontifices Christi Vicarios, Petri successores, suis monitis et praeceptis traditum et expressum, vivere tenemur.
Hunc siquidem catholicae fidei ritum et vere fidelium cultum quidam pseudoprophetae suis falsis dogmatibus et reprobatis doctrinis nitebantur pervertere his modernis temporibus: inter quos primo Wycleff, demum Huss et Hieronymus haeresiarchae Ecclesiam Dei turbaverunt.
Qui, licet cum suis erroribus et falsis doctrinis cum eis adhaerentibus per Ecclesiam sint damnati, ac in sacrosancta generali Constantiensi synodo per sententiam reprobati, plures tamen ipsorum errores sequentes reliquerunt, qui, ut experientia didicimus, suis lupinis morsibus et caninis latratibus per se et certos ipsorum nuncios per mundum vagantes suo lethifero potu vix numerabilium errorum via quadam antichristiana Dei Ecclesiam nituntur ad exterminium ducere, et veros Christi fideles a via veritatis declinare, et diabolico instinctu in fauces rugientis inimici perducere.
Volentes igitur super grege dominico nobis commisso pervigili cura, ut tenemur, vigilare, authoritate huius sacri Concilii provincialis statuimus et in virtute sanctae obedientiae ac sub poena excommunicationis latae sententiae, quam pro ex nunc prout ex tunc et ex tunc prout ex nunc ferimus in his scriptis, salvis aliis poenis in iure expressis, mandamus, ne aliquis clericus vel laicus scienter perversam dictorum Wycleff, Huss et Hieronymi, aut eorum sequentium, qui vulgo Hussitae vocantur, vel quorumcunque etiam aliorum ab Ecclesia damnatorum doctrinam acceptet, neque tales aut eorum defensores seu receptatores, aut nuncios, scienter ad sua hospitia recipiat, auxilium, favorem vel defensionem administret quomodolibet vel assistat.
Praecipimus insuper omnibus et singulis dominis temporalem iurisdictionem habentibus, ut quam statim tales in suis territoriis adesse noverint, ipsos captivent et Praelatis suis superioribus, ad quos spectat talium examen, ad examinandum eosdem praesentent, et quilibet eorum praesentet sub poenis praedictis.
Inferioribus vero, iurisdictionem non habentibus, sub poenis praedictis iniungimus, ut praefatos sic errores seminantes sine dilatione Praelatis superioribus denuncient, si eorum accessum commode habere poterint.
Sin autem, iudicibus temporalibus manifestare procurent, qui sub poenis praedictis tales denunciatos captivent et, ut praefertur, Praelato superiori ad examinandum eosdem absque mora studeant praesentare.
Hortamur insuper et omnibus vere fidelibus et devotis utriusque sexus et praesertim religiosis iniungimus, ut puro corde et humili spiritu Deum omnipotentem exorent, ut sua inoblita bonitate mentes fidelium viatorum a lethifera peste praedictorum errorum armis suae inexpugnabilis potentiae protegat et defendat.
(2) De horis canonicis legendis et cantandis.
Attendentes, quod Clerici beneficati et in sacris ordinibus constituti ad immolandum Deo sacrificium laudis, fructum labiorum suorum, videlicet horas canonicas dicendum, in puritate conscientiae et cum devotione tenentur: quas saepius, quod dolentes referimus, tam religiosi quam saeculares personae sine advertentia legentes atque syncopando celeriter transcurrentes, nulla disciplina tempore psallendi servata, taciturnitate seu silentio praetermisso, et plerumque extranea, profana et inhonesta intermiscendo colloquia, horis indebitis pensum suae servitutis persolvunt.
Ne igitur transgressiones huiusmodi invalescant, sacri approbatione Concilii statuimus, ut in cathedralibus, regularibus monasteriis et collegiatis ecclesiis Canonici ac Religiosi caeteraeque ecclesiasticae personae debitis horis per se, impedimento cessante, non tantum per pueros devote, cum debitis pausis, silentio servato, sine syncopatione, attenta mente, ut chorus tacens, quid alii legant, advertat, singulas horas canonicas caeteraque divina officia studeant adimplere, qui, postquam chorum intraverint, ab eodem non recedant, nec tempore divinorum in ecclesia, praesertim in navi ecclesiae non deambulent sine rationabili causa.
Caveant tamen Clerici, ne in cantando divinum officium ipsorum voces exaltando plus hominibus placere studeant, quam praestare Deo officium intendant.
Nam in sacro ministerio dum blanda vox quaeritur, congrua vita negligitur; et cantor Deum moribus stimulat, cum vocibus populum delectat.
Caeteri vero pastores, vicarii et alii simplices competenti tempore cum debita animadvertentia et totali verborum expressione horas canonicas legant, et divinum officium nocturnum pariter et diurnum studiose celebrent et devote, salvis rationabilibus privilegiis et statutis quarumcunque ecclesiarum, praecipientes omnibus et singulis ecclesiarum Praelatis caeterisque, quorum interest, ut, omni negligentia vel incuria penitus relegatis, circa praemissa reformanda, et eorum singula corrigenda sollicitam curent diligentiam adhibere, non obedientes per censuram ecclesiasticam aut subtractionem fructuum corrigendo.
(3) De fornicatoribus Clericis beneficiatis et ordinatis.
Quamvis divino praecepto omnes teneantur crimen fornicationis vitare, praecipue tamen viri ecclesiastici, Sacerdotes et ecclesiarum Praelati, quibus per Prophetam Dominus ait: Sancti estote, quoniam ego sanctus sum, Dominus Deus vester.
Cum enim ipsi dicantur templum Domini, et debeant esse sacrarium Spiritus sancti, indignum est, eos quibuslibet immunditiis servire, ne et istud terribile verbum audiant, quod Dominus per alium Prophetam dicit: O vos Sacerdotes, qui fallitis nomen meum, et dixistis, in quo fallimus?
Quibus respondit: Offerentes ad altare meum panes pollutos.
Non est mihi voluntas in vobis, et sacrificium non accipiam de manibus vestris, quia polluti estis, dicit Dominus.
Summo ergo opere cavere debent Clerici et maxime Sacerdotes a cohabitatione mulierum, praesertim suspectarum, ne antiqui hostis fraude decipiantur.
Quanquam autem contra Clericos in sacris constitutos, concubinas notorie secum tenentes aut alias suspectas mulieres, mulla sint edita iura nova et vetera, sintque plures poenae appositae: multi tamen huius temporis Clerici dictas poenas non verentur, sed nefando huius criminis vitio se contaminant; unde plura scandala oriuntur, et verisimiliter, nisi provideatur, evenient graviora.
Cupientes itaque huic morbo salubriter providere, authoritate huius sacri Concilii statuimus et ordinamus, ut nullus Presbyter vel Clericus in sacris ordinibus et potissimum in maioribus ordinibus existens vel beneficiatus concubinam aut interdictam vel suspectam mulierem secum in domo teneat.
Et si quis huiusmodi talem personam in animae suae periculum, honoris et sui status detrimentum tenuerit, teneat, vel actu detinet, eandem infra duodecim dies a tempore publicationis huius statuti, quorum quatuor pro primo, quatuor pro secundo, et reliquos quatuor dies pro ultimo et peremptorio termino et monitione canonica assignamus, a se realiter et cum effectu amoveat et dimittat, et de caetero ad se eam non admittat seu ad eam accedat vel cum ea commercium suspectum quomodolibet habeat, sed neque aliam talem assumat, sub poena perditionis omnium fructuum suorum beneficiorum unius anni.
Quod si nec sic a praedictis destiterit, per superiorem suum a divinis suspendatur, et per alias poenas et censuras ecclesiasticas, usque ad beneficii seu beneficiorum suorum privationem procedatur: in quo si Praelati vel Capitula, correctionem subditorum habentes, post mensem negligentes reperti fuerint, ex tunc talium correctio ad nos vel Episcopum loci ipso facto devolvatur.
Inhibemus insuper praedictis Sacerdotibus et Clericis in sacris existentibus, ne de stipendio Crucifixi suos filios vel filias spurios vel concubinas dotent et ditent, neque aliquid de praedictis bonis ipsis legent, et neque filios aut filias infantes in suis domibus teneant aut nutriant, ipsosque filios aut filias sic foveant in victu et vestitu ut omnis occasio scandali vitetur.
(4) De vita et honestate Clericorum.
Clericalis ordo debet quasi stella matutina in medio nebulae, et quasi sol refulgens lucet, ad decorem domus Dei, in alios splendere.
Sunt enim Clerici in sortem Domini electi, et quasi signum ad sagittam sunt positi.
Sicut ergo caeteros dignitate praecedunt, ita decenti habitu, morum honestate, vitae sanctitate in se debent ostendere, qualiter alios in domo Dei oporteat conversari; et praecipue ecclesiarum Praelati, qui ad exemplar et normam vivendi Caeteris sunt antepositi, qui summo studio praecavere debent, ne aliqua inhonesta committant, unde scandalum in subditis mentium possit generari: quod enim a Praelatis agitur, facile a subditis in exemplum trahitur.
Ut igitur Clerici discant a vetitis abstinere, auctoritate huius sacri Concilii provincialis statuimus, ut ipsi suos actus et mores secundum decreta sanctorum patrum, iuris dispositionem, salubriaque monita atque statuta nostrorum antecessorum dirigant, et ipsa observare procurent.
Specialiter tamen inhibemus, ne quis Clericorum nefanda iuramenta per corporis membra aut sanguinem nostri redemptoris iurare, aut alias blasphemias in Deum aut in Sanctos eius dicere ullo modo praesumat, sub poena amissionis omnium fructuum suorum beneficiorum per tres menses.
Item mandamus, ut Clerici in sacris et beneficiati existentes a ludis illicitis abstineant et maxime a ludo taxillorum vel alearum, qui causa avaritiae vel turpis quaestus fiunt.
Officia etiam a iure Clericis prohibita ipsi non exerceant: ut officium tabernariorum et similium a iure prohibitorum.
Item cum Sacerdotes et Clericos oporteat per decentiam habitus extrinseci intrinsecam morum honestatem ostendere, statuimus, ut nullus Clericorum in sacris existentium, abiecta forma ecclesiasticae honestati congruente, alienam formam sibi prohibitam in suis vestibus deferre praesumat, et ne miles coelestis militiae suo habitu militem armorum se ostendat, sed in decenti veste incedat, suumque habitum in colore, forma seu figura deferat, prout sancti patres ordinaverunt iuraque sub certis poenis sanxerunt, et novissima sacri generalis Constantiensis Concilii decreta mandaverunt, antecessorumque nostrorum statuta salubria statuerunt.
Tonsuram etiam et coronam quilibet ipsorum decenter portet iuxta sui ordinis qualitatem.
(5) Ne quaestores sine licentia Episcopi loci admittantur.
Ad refrenandum continuos quaestoram excessus, quibus novis excogitatis modis pauperes decipere et eleemosynam ab eis extorquere diversis fallaciis conantur, nunc indulgentias promittendo, tunc vero certas infirmitates et plagas a Sanctis, sub quorum nomine eleemosynam petunt, infligendas comminando, variisque aliis deceptionibus populum simplicem ad manus eis adiutrices praestandum inducendo: nonnullis etiam eorum se quaestores certorum hospitalium vel locorum religiosorum falso mentiendo, simplicibus falsas literas adulterinis sigillis ostendentes; statuimus et ordinamus, ut nullus laicus in quaestorem admittatur, neque in aliqua ecclesia nobis subiecta sine literis nostris aut Episcopi loci seu apostolicis admittantur, habentes autem literas apostolicas non admittantur, nisi prius nobis vel Episcopo loci ad examinandas easdem literas se praesentent.
Nullus etiam quaestorum, qualescunque literas obtineat, ad praedicandum vel aliqua intimandum admittatur, nisi secundum dispositionem Clementinae constitutionis: De Poenitent. et Remiss.
Nullus etiam talium quaestorum ad petendum eleemosynam in aliquo loco admittatur, nisi prius literas suas pastori vel vicario eiusdem loci praesentet, qui ipsum tunc secundum formam infra scriptam admittat.
Quod si aliquis sine literis, vel literis non praesentatis, sub forma quaestorum eleemosynam in ecclesia vel extra petierit, per pastorem vel vicarium ibidem regentem nobis vel Episcopo loci aut Officiali denuncietur.
Ut autem forma dicta Clericis cunctis pateat, eius tenorem de verbo ad verbum decrevimus apponi, quae est talis: Abusionibus, quas nonnulli eleemosynariorum quaestores in suis proponunt praedicationibus, ut simplices decipiant, et aurum subtili vel fallaci potius ingenio extorqueant ab eisdem, cum in animarum cedat periculum et scandalum plurimorum, viam, prout est nobis possibile, praecludere cupientes iuxta statutum Concilii generalis duximus prohibendum districte, ne quaestores aliqui nisi apostolicas vel dioecesani Episcopi literas exhibuerint, quomodolibet admittantur nec permittantur, cum solum ipsis competat indulgentias sibi concessas insinuare populo et charitative postulare subsidia simpliciter ab eodem, et nullatenus ipsi populo praedicare nec aliud exponere quam quod in literis continebitur supradictis.
Literas quoque apostolicas dioecesani Episcopi, ne quid fraudis committi valeat per easdem, antequam quaestores admittantur, examinent diligenter.
Ad haec cum aliqui ex huiusmodi quaestoribus, sicut ad nostram audientiam est perlatum, non sine multa temeritatis audacia et deceptione multiplici animarum, indulgentias populo suo motu proprio de facto concedant, super votis dispensent, a periuriis, homicidiis et peccatis aliis sibi confitentes absolvant, male ablata incerta, data sibi aliqua pecuniae quantitate, remittant, tertiam aut quartam partem de poenitentiis iniunctis relaxent, animas tres vel plures parentum vel amicorum illorum, qui eleemosynas eis conferunt, de purgatorio, ut asserunt mendaciter, extrahant et ad gaudia paradisi perducant, benefactoribus locorum, quorum quaestores existunt, remissionem plenariam peccatorum indulgeant, et aliqui ex ipsis eos a poena et culpa ut eorum verbis utamur [1] absolvant.
Nos abusiones huiusmodi, per quos censura vilescit ecclesiastica et clavium Ecclesiae authoritas deducitur in contemtum, omnimode aboleri volentes, ea per quoscunque quaestores fieri vel attentari de caetero districtius inhibemus, omnia et singula privilegia, si qua super praemissis vel eorum aliquo sint aliquibus locis, ordinibus vel personis quaestorum huiusmodi quomodocunque concessa, ne ipsorum praetextu sit eis materia talia ulterius praesumendi, auctoritate apostolica, quantum ad praemissa, penitus revocantes.
Quaestores autem, qui deinceps in praemissis vel aliquo praemissorum deliquerint, vel alias etiam quibuscunque suis privilegiis abusi fuerint, sic per locorum Episcopos puniri volumus, nullo prorsus eisdem quaestoribus in hac parte privilegio suffragante, quod a suis temerariis ausibus, qui ubique, ut communis habet assertio, nimium excreverunt, poenae formidine perpensius compescantur.
(6) De Confessoribus.
Cum ubi maius vertitur periculum, cautius sit agendum, volentes itaque saluti animarum providere, et quibusdam periculosis fraudibus quorumdam confessorum, plus lanam quam oves diligentium, quantum possumus obviare: hortamur omnes et singulos religiosos et saeculares, confessiones audientes, ut more periti medici debitam medelam confessis adhibeant, et salutarem poenitentiam imponant, secundum peccatorum et peccati circumstantias.
Eisdem in virtute sanctae obedientiae praecipimus, ne propter munera aut spem lucri poenitentiam minorem, quam expediat, iniungant, nec ob aliquam causam duriorem infligant; neque aliquis eorum a confitente ante vel post confessionem aliquid exigat vel extorqueat.
Sed nec aliquem res ablatas vel alienas detinentem, nisi restituat, absolvat, si sibi fuerit facultas restituendi de eisdem aut aliis rebus; neque illas res restituendas confessor recipiat, etiam sub promissione restitutionis faciendae, nisi forte per alium ita caute restitutio fieri non possit.
Item confessor poenitentiam vel onus confesso iniunctum pro aliqua pecunia vel munere ad perficiendum in se non recipiat, neque sibi assumat, sub poena amissionis officii audiendi confessionem usque ad gratiam nostram vel Ordinarii loci, sub quo deliquit.
Sub simili poena praecipimus, ut nullus confessor aliquem absolvat, in quem potestatem non habeat, et praesertim, ne absolvat aliquem in casibus specialiter Episcopo reservatis, nisi ad hoc a suo superiore commissionem habeat.
Nullus etiam confessorum confessiones audiat in domo sua vel camera privata, sed in ecclesia, refectorio, aut ambitu, vel alio loco decenti, poenis sub praedictis.
Item simplicitati quorumdam Presbyterorum, qui interdum aliis Presbyteris, curatis vel non curatis, nullam in eos potestatem habentibus, confitentur, succurrere cupientes, inhibemus, ne de caetero aliquis Presbyter alicui curato vel non curato nullam superioritatem in eum habenti confiteatur, sine licentia sui superioris, cum a non suo iudice nullus ligari valeat vel absolvi.
(7) Confirmatio statutorum domini Balduini.
Per praemissa tamen huius sacri Concilii statuta nolumus neque intendimus statutis praedecessorum nostrorum et maxime statutis per dominum Balduinum felicis memoriae in Concilio provinciali editis et expost per eum modificatis in aliquo contradicere, derogare, seu ea revocare: sed ipsa statuta auctoritate huius sacri Concilii approbamus, innovamus, confirmamus ei ratificamus, singulisque nobis subiectis in virtute sanctae obedientiae praecipimus, ut eadem statuta observent, eis utantur, et secundum ea vivere non obmittant.
Expliciunt statuta provincialia per dominum Ottonem Archiepiscopum Trevirensem edita.
Amen.