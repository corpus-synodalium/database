(1) Ne laici egrediantur de ecclesia in diebus dominicis et festiuis antequam missa perficiatur.
Anno Domini millesimo ducentesimo sexagesimo octauo, nono kalendas nouembris, nos frater Andreas, diuina miseratione Valentinus episcopus, prout moris est et a sanctis patribus constitutum, sanctam synodum in Valentina ecclesia celebrantes, statuimus in primis, ut moneantur laici quod qualibet die dominica et diebus festiuis non egrediantur de ecclesia donec fuerit Corpus Christi receptum a sacerdote et missa fuerit completa.
(2) De lusoribus ad aleas et taxillos.
Item, statuimus quod si clericus in sacris ordinibus constitutus, siue beneficiatus siue non beneficiatus exsistat, siue in ciuitate siue in diocesi ad aleas et ad taxillos luserit uel ad quemcumque alium ludum cum taxillis, ipso facto penam quinque morabitinorum incurrat, et si a tempore requisitionis ipsorum morabitinorum eos non soluerit infra decem dies, decernimus eum excommunicationis sententie subiacere.
Caueant autem clerici ne ludo taxillorum intersint, si canonicam uoluerint effugere ultionem.
(3) De pena clericorum se inebriantium.
Item, cum sit cautum in iure quod clerici a crapula et ebrietate debeant abstinere, et nonnulli clerici ciuitatis et diocesis, uacantes comestionibus et potationibus, se inebrient impudenter, et eorum ebrietas cedat in graue scandalum plurimorum, sacra comprobante synodo statuimus quod si quis clericus de cetero ebrius inueniatur, pena decem solidorum multetur, nullam super hoc misericordiam habiturus, et nichilominus, si monitus non destiterit, ad penam canonicam procedetur.
(4) De uestibus inhonestis.
Item, cum multi clerici in indumentis et uestibus non se gerant honeste, prout in canonibus est statutum, statuimus quod clerici pannis rubeis, uiridibus et croceis in clamidibus, chordis longis et colorum similium non utantur, nec in uestibus ponant erminium nec aliqua superflua nec etiam inhonesta.
Sacerdotes uero parochiales et alii sacerdotes clausa desuper deferant indumenta, et in ecclesia et extra non utantur capis transuerseriis, set capis rotundis uel mantellis.
Alii uero clerici in sacris ordinibus constituti, capis transuerseriis a se prorsus abiectis, utantur similiter capis rotundis uel mantellis.
Volentes tamen parcere sumptibus et expensis propter aliquorum indigentias, toleramus ut iam factis uestibus utantur a present√≠ die usque ad annum.
Verum si interim aliqui aliquas uestes nouas fecerint, faciant prout superius est iam dictum uel statutum.
Quod si aliquis huius constitutionis fecerit se transgressorem, si clericus fuerit alterius diocesis et in nostra diocesi commoret, ipso facto per annum exsuletur extra diocesim, nullam super hoc misericordiam habiturus.
Alii uero clerici nostre diocesis uestes perdant et nichilominus contra illos ad aliam penam procedetur, si hoc meruerit proteruitas contumacis.
(5) De clericis concubinariis.
Item, cum multotiens tam in synodis quam in uisitationibus ecclesiarum clericos duxerimus commonendos ut, abiectis a se penitus concubinis, honeste uiuerent, ut deceret, nec propter hoc multi ex ipsis se curauerint emendare, statuimus quod quicumque fuerint inuenti publici concubinarii a tempore obsidionis Murcie uel de cetero poterint inueniri, ipso facto triginta morabitinorum penam incurrant, et nichilominus, in detestationem peccati, filios qui de cetero de tam damnato coitu generabuntur, detrahendos esse censemus.
(6) De concubinis clericorum et lusoribus non celandis.
Item, statuimus quod quilibet clericus parochialis circa parochiam suam sollicite uigilet et intendat, et cum sciuerit aliquem clericum concubinarium seu lusorem uel concubinam alicuius clerici alterius parochie in sua parochia, statim curet episcopo nuntiare.
Quod si non fecerit, ipso facto penam quinque morabitinorum incurrat, nullam super hoc misericordiam habiturus.