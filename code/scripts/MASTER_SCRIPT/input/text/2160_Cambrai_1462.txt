Locus LXXIIus.
Statutum per dominos vicarios in sancta synodo Cameracensi celebrata editum et publicatum anno Domini millesimo quadringentesimo LXIIo, prima die octobris.
Nos vicarii generales jn spiritualibus et temporalibus reuerendj in Christo patris et domini nostri, domini Johannis de Burgundia, Dei gratia episcopi Cameracensis, a sua ciuitate notorie absentis.
Interna mentis consideratione reuoluentes quod, postquam longissimis temporibus propter primorum parentum prevaricationem humano generi celorum ingressus vetitus, tempus miserendi eius venisset, quo Deus Pater Filium suum, cooperante Spiritu sancto, per Gabrielis archangeli nuntium, de Maria Virgine carnem sumere disposuit, eadem sacratissima Virgo prius hominem, propatulo a beati Precursoris et Baptiste Johannis conceptu mensem jam agentem, visitare priorque salutare dignata est, mire humilitatis ac genuine normam ostendens, vt rex ad militem, Dej Mater et Virgo ad mulierem ex semine gravidam, visitationis gratia procederet, ac etiam quod tanti misterij solemnitas euuangelice veritatis fulta testimonio rite debet a christifidelibus celebrarj, maxime cum ita reperiatur auctoritate apostolica decretum, in hac sancta sinodo statuimus, decernimus et ordinamus, quod in tota ciuitate et diocesi Cameracensi, tam in collegiatis quam in conuentualibus, parrochialibus et alijs ecclesijs, festiuitas Visitationis prefate gloriosissime Virginis Marie die secunda julij, cum duplici officio, processione et alijs, solemniter celebretur et a populo festiua necnon feriata teneatur, habeatur et obseruetur, prout eiusdem Virginis Natiuitatis, Assumptionis et alie antiquiores festiuitates hactenus celebrarj, festiuarj et obseruari consueuerunt; contrauenientes vero eadem pena decernimus puniendos, qua festiuitatum aliarum huiusmodi transgressores mulctandj veniunt et amplectendj.