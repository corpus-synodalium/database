Anno Nativitatis Domini MCCCXL, die tertia mensis maii, indictione VIIIa, pontificatus, etc.
Noverint universi, quod reverendus in Christo pater dominus Arnaldus, Dei providentia episcopus Magalonensis, personaliter existens in ecclesia parochiali Sancti Dionisii de Montepessulano, diocesis Magalonensis, ibidem suam generalem synodum celebrans et presidens, in eadem presente et assistente sibi priorum, rectorum, presbiterorum et clericorum ac beneficiatorum, tam regularium, quam secularium, multitudine copiosa, mandavit michi notario infrascripto, ut ibi publice et alta voce quasdam ordinationes, et alia contenta in quadam papiri cedula, scripta, legerem et publicarem, cujus tenor sequitur, sub hiis verbis.
Iste sunt ordinationes synodi Pasce Domini, facte per reverendum in Christo patrem et dominum, dominum Arnaldum, Dei providentia Magalonensem episcopum, anno Domini Mo CCCo XLo, et die IIIa mensis maii.
Primo attendens dictus dominus episcopus, quod felicis recordationis dominus Johannes papa XXIIus provide et laudabiliter ordinavit, quod universalis Ecclesia ad Dominum pro pace speciales preces effunderet, et specialiter in missis singulis, immediate finito Pater noster, psalmum Letatus sum, cum certis orationibus, clerus devote diceret, et populus easdem preces, vel alias orationes, pro pace ipsa effunderet, singulis personis tunc orantibus XX dies de indulgentia in missis singulis concedendo; idcirco, quia, nedum istis temporibus, imo etiam omni tempore, pace, tam spirituali, quam humana, plurimum indigemus, statuit et ordinat, quod dictus psalmus, cum orationibus per ipsum dominum papam ordinatis, in missis singulis, ex nunc in sua Magalonensi diocesi celebrandis, devotissime proferantur, predictis tunc orantibus,ultra dictos XXti dies, decem dies, ex potestate ordinaria, de indulgentia concedendo, injungens ecclesiarum parochialium curatis, ut in missis parochialibus de effectu dictarum orationum, et indulgentiis obtinendis, populum frequenter instruant et informent.
Item, dictus dominus episcopus, attendens quod multa privilegia, littere, instrumenta, processus et scripture, et alia instrumenta ad ipsum dominum episcopum et Ecclesiam suam Magalonensem pertinentia, indebite detinentur, idcirco semel, secundo, tertio et perenniter omnes et singulas personas, cujuscumque status, vel conditionis existant, monet, sub virtute sancte obedientie, ut detinentes hujusmodi munimenta infra X dies, a tempore monitionis presentis proxime computandos, eidem domino episcopo, vel officiali suo Magalonensi, restituant cum effectu, et scientes ea alios habere infra dictum tempus eisdem revelent; alioquin in detinentes et infra dictum tempus non restituentes, scientes et non revelantes, monitione premissa canonica, promulgat excommunicationis sententiam in hiis scriptis.
Item dictus dominus episcopus monet solemniter omnes et singulas personas, ecclesiasticas et seculares, ne in conviviis, choreis, aut ludis, publicis vel privatis, utantur quibuscumque habitibus regularibus, superpelliciis, almuciis, aut sacris quibuslibet ornamentis, nec etiam aliquando presumant volentibus ludos hujusmodi, choreas, aut convivia celebrare, dicta ornamenta commodare, locare, donare, vel quovis alio modo tradere, aut assignare; alioquin in contrarium facientes, canonica monitione premissa, in hiis scriptis excommunicationis sententiam promulgat, nisi ludi hujusmodi in ecclesiis, de consensu priorum suorum, fierent, ob Dei reverentiam, vel Sanctorum, ad aliqualem memoriam Passionis Christi, vel Sanctorum, vel gaudium Resurrectionis Dominice, aut Sancti Spiritus missionis.
Item dictus dominus episcopus canonice et solemniter monet omnes et singulos, tam regulares, quam seculares clericos, presbiteros, rectores, vel curatos tale beneficium obtinentes, quod residentiam continuam, de jure, vel de consuetudine, aut statuto, exigat in eodem, eisdemque, sub virtute sancte obedientie precipit et injungit, ut in eisdem suis beneficiis continue, prout jura volunt, resideant personaliter, nisi per sanctam sedem apostolicam, aut per ipsum dominum episcopum, super non residendo, cum eisdem fuerit, ex causa legitima, dispensatum.
Item dictus dominus episcopus monet solemniter omnes et singulos ecclesiarum rectores et curatos sue Magalonensis diocesis, ut infra presentem mensem maii ordinationes anno proxime preterito per ipsum dominum episcopum in visitationibus ecclesiarum sue diocesis factas in scriptis habere procurent, ipsasque ordinationes, juxta earum tenores, in eorum ecclesiis faciant debite observari, sub penis in ipsis ordinationibus per ipsum dominum episcopum promulgatis.
Quibus quidem ordinationibus et statutis lectis, de verbo ad verbum, ibidem, et solemniter publicatis per me notarium infrascriptum, dictus dominus episcopus ordinavit, statuit, sententias tulit, monuit, et alias egit, prout superius est expressum, et petiit inde sibi fieri de publicatione hujusmodi per me dictum notarium, publicum instrumentum.
Et ibidem venerabilis vir dominus Bernardus de Texeriis, canonicus Magalonensis, priorque de Frontiniano, tradidit quamdam papiri cedulam scriptam, pro se et aliis canonicis in ea nominatis et capitulo Magalonensi, dicens prout in ipsa cedula continetur, cujus tenor talis est:
Et ibidem existentes venerabiles et religiosi viri domini Guillelmus de Lauduno, vestiarius, Johannes de Cardone, sacrista, Guillelmus Fulci, de Montearbedone, Bernardus de Texeriis, de Frontiniano, Br. de Fabricis, de Fabricis, Hugo de Combreto, de Piniano, B. Brengarii, Beate Marie de Tabulis ecclesiarum priores, canonici Magalonenses, pro se et toto capitulo Magalonensi et singulis ipsorum, et pro omnibus aliis eisdem adherere volentibus in hac parte, dixerunt, se non consentire statutis, monitionibus, seu ordinationibus, nunc de novo factis, nec aliis quibuscumque faciendis, si statuta, ordinationes, monitiones, seu precepta, dici possint, in quantum essent prejudicialia, et prejudicare possent nunc, et in futurum, juri ipsorum, et juri capituli Magalonensis, communiter, vel divisim, maxime cum facta fuerint ipsis et capitulo Magalonensi insciis, et non vocatis; imo expresse contradixerunt, in quantum potuerunt.
Qua cedula lecta per magistrum Petrum de Brolio notarium, nichilominus dictus dominus episcopus ordinavit, statuit, monuit, sententias tulit, et alias egit in omnibus et per omnia jure ordinario, prout superius continetur, citans etiam idem dominus episcopus vicarios perpetuos et capellanos curatos, qui prima die synodi predicte non interfuerunt, seu responderunt, ut infra X dies proxime suo conspectui, ubicumque in sua diocesi fuerit, se personaliter representent, dicturi causas quare non potuerunt in dicta synodo interesse, et alias facturi quod fuerit rationis; alioquin, nisi comparuerint, contra eos procedet, proutfuerit rationis.
Cui quidem citationi dicti domini vestiarius et prior Frontiniani, quibus supra nominibus, ut dixerunt, contradixerunt, quantum posset ipsis et capitulo Magalonensi prejudicium generari.
Dictus vero dominus episcopus citavit, et alias egit iri omnibus et per omnia, prout supra, petens, ut supra, sibi fieri per me dictum notarium, publicum instrumentum.
Acta fuerunt hec in dicta ecclesia Sancti Dionisii de Montepessulano, presentibus dominis Pontio Guerardi, canonico Elnensi; Hugone Carbonelli, presbitero; Almeratio de Cabrespina, canonico Ilerdensi, sociis dicti domini episcopi, ac magistro Petro de Brolio notario, testibus ad hec vocatis, et me Raimundo Tomerii, clerico Biterrensis diocesis, publico auctoritate apostolica notario, etc.