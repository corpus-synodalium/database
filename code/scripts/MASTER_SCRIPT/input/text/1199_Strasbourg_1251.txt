Nova statuta domini nostri Heinrici Argentinensis episcopi et capituli et tocius cleri sui et omnium prelatorum Argentinensium. 
Licet ad reprimendam sacrilegam invasorum ecclesiasticorum personarum et rerum audaciam non solum divina sed et humana iura emanarint et statuta, tamen, quia plurium nostre civitatis et diocesis, qui modo diabolico semper de malo moventur in peius, in tantum excrescit et excrevit perversitas, ut rabie insana penas iurium contempnentes dei timore postposito, et abiecta religionis reverentia ecclesiastica privilegia conculcantes, ecclesias, personas et res ecclesiasticas presumptione damnabili non solum verbis immo et factis turpibus ac iniuriosis afficiunt enormiter nimium et molestant: propter quod nos, qui ex officii nostri debito subiectorum remediis debemus intendere et saluti, tante presumptionis nefariam perversitatem ecclesiastice animadversionis mucrone ferire volentes, ut saltem meta presumptionis huiusmodi existat metus pene, propter multorum incrassationem et maleficii detestationem penas ante statutas contra huiusmodi sacrilegos aliquantulum duximus exaggerandas.
De concilio igitur nostri capituli ac prelatorum nostre civitatis et diocesis sancteque synodi approbatione.
(1) statuimus, ut si quis laicus nostre civitatis vel diocesis de cetero clericum sive personam religiosam perversitate dampnabili occidere vel menbro mutilare presumpserit, perpetua notetur infamia, officia et beneficia ac feoda, que tenebat mediate vel inmediate ab ecclesiis vel personis ecclesiasticis nostre diocesis et civitatis, amittat ipso facto, nec ex his quicquam transeat ad heredes eiusdem;
(2) fiatque hoc ipso cum sua posteritate usque in quartam generationem inhabilis ad recipiendum de cetero aliquod feodum, beneficium seu officium ab ecclesiis sive personis ecclesiasticis vel religiosis.
(3) nec usque in eundem gradum quisquam de sua posteritate in clericorum collegium aliquatinus admittatur.
(4) Feoda atque officia et beneficia, que huiusmodi malefactor ab ecclesiis tenebat, aliis infra spacium XIIII dierum per eos, ad quos ipsorum spectat ordinatio, conferantur;
(5) alioquin eos ex tunc, si commode potuerimus, eadem conferemus, salvo tamen iure domini principalis, qui non fuit in culpa.
(6) Prelatus autem vel alia persona ecclesiastica seu ecclesie vasallus, que huiusmodi malefactorem vel eius posteritatem prehabitam infeodare vel officium aut beneficium conferre presumpserit, eidem sententie subiaceat excommunicationis, quosque, quod fecit, revocet cum effectu.
(7) Et cum secundum sanctiones legittimas ad instar publici criminis et lese maiestatis puniri debeant huiusmodi sacrilegi, statuimus, ut si iudex secularis bona seu possessiones sub ipsius districtu positas statim, cum tanti facinoris admissio ad eum pervenerit, non confiscaverit, non expectata super hoc accusatore seu querela, post triduum a tempore noticie sententie subiaceat excommunicationis, omnesque sue jurisdictioni obtemperantes, nisi infra VIII dies resipuerint, excommunicentur; 
(8) defensores etiam et receptores talium sacrilegorum anathemati decrevimus subiacere;
(9) totamque terram per districtum dictorum malefactorum sive recipientium et defendentium eundem ecclesiastico subponimus interdicto;
(10) loca autem et civitates, ubi idem fuerint, quamdiu moram ibidem fecerint, suspendimus a divinis.
(11) Cultores et inquilinos suarum possessionem, nisi ius in re habuerint, ut emphiteote, si non infra VIII dies, cum admissio huiusmodi sceleris ad eos pervenerit ex denunciatione publica vel evidentia facti, vel qui negociationem cum eisdem malefactoribus ac defensoribus et receptoribus eorumdem exercere presumpserint, ecclestastico interdicto volumus subiacere.
(12) Nec liceat huiusmodi malefactoribus, suas res vel possessiones alienare, et si quis contra facere presumpserit, tam is, qui, sciens eas sic receperit, quam qui nomine sic recipientis coluerit vel inhabitavit, ecclesiastico subpositus sit interdicto, nisi resipiscat infra VIII dies. 
(13) Si vero communitas aliqua furore dyabolica suum prelatum, rectorem seu vicarium occidere vel menbro mutilare presumpserit, iure parrochie, quo se fecerunt indignos tanti sceleris admissiones, de cetero careant et ad alium locum conpetentem, si fieri commode poterit, transferatur sine inculpabilium preiudicio patronorum.
(14) Statuimus insuper, ut filii malefactorum iam clerici facti de cetero ad dignitates, beneficia etiam et officia nullatenus admittantur. 
(15) Licet etiam huiusmodi sceleratis viaticum sive penitentie remedium in extremis non negetur, ecclesiastica tamen careant sepultura, tamen careant sepultura, nisi duo proximiores linea malefactoris inveniantur, qui prestita satisfactione ydonea coram prelatis eius, qui lesus extitit, quod a tempore mortis eiusdem malefactoris infra VI menses iter arripiant transfretandi, ibique in subsidium terre sancte per triennium maneant in tocius clericalis ordinis satisfactionem.
(16) Si vero quisquam clericus vel laicus prelatum seu alium clericum cuiusquam ecclesie vel monasterii, aut personam religiosam ausu dyabolico captivare presumpserit, dignitates, officia, beneficia, que ab ecclesia eadem habere dinoscitur, tamquam ingratus amittat ipso facto, nec ad suos filios aut nepotes aliquid transeat ex predictis;
(17) loca etiam sive civitas, ubi moram fecerit dictus captivans aut sui defensores aut receptores, et qui huiusmodi captivum servaverint, cum terra et familia eorundem ecclesiastico subiaceant interdicto.
(18) Cultores et inquilinos possessionem proximo scriptarum personarum, nisi infra dies VIII, cum ad eos huiusmodi maleficii perpetratio devenerit, ab habitatione et cultura destiterint, si sine periculo et magnosuo incommodo potuerint, ex tunc volumus esse interdictos.
(19) Nec sententias huiusmodi relaxari volumus, antequam capitvato plene restituto non solum eidem de injuria sed et aliis, quibus per suam captivationem dampnum et injuria illata esse dinoscitur, plenarie fuerit satisfactum.
(20) Si quis vero, ut suprascriptum est, quemquam ecclesiasticarum personarum leserit, et tamquam nichil possidens ad aliquod opidum, villam vel castrum confugerit, dominus castri, opidi vel ville, iudex, advocatus seu rectores ipsorum locorum atque civitatum nobis seu episopo, qui pro tempore fuerit, infra VIII dies a tempore, quo eisdem per quemcumque iudicem seu prelatum aut publicam in ecclesia maiori commonitionem illud innotuerit, representetur, si penas effugere voluerint iam statutas.
(21) Eorundem etiam sacrilegorum, quamdiu personas huiusmodi sic captivatas detinuerint, filios, fratres ac nepotes ad ordines, beneficia, officia, dignitates ecclesiasticas promoveri prohibemus sub pena excommunicationis, quam presentibus in ipsos promulgamus immo iam promotos tamdiu suspendimus a suorum beneficiorum perceptione, quamdiu persone huiusmodi ab eorumdem parentibus et consanguineis detinebuntur captivi, nisi per fraudem in dispendium huiusmodi consanguineorum hoc factum esse constiterit malitiose.
(22) Ut etiam plurium opido infestorum ordini clericali comprimatur audatia, statuimus, ut, si quis de cetero nostre civitatis seu diocesis in quemquam clericum habentem sacrum ordinem manus iniecerit violentas et temerarias, non solum denuncietur excommunicatus, verum etiam in hujusmodi facinoris detestationem familiam eiusdem exclusam esee volumus a divinis, et nisi infra dies XIIII de huiusmodi iniuria satisfecerit, ex tunc parrochiam, in quam domicilium habere dinoscitur, presenbus subponimus interdicto; prohibentes ex tunc, ne quis terram suam colat neve quis communicare presumat eidem, et qui postea ei communicare presumpserit, secundum iuris formam excommunicetur.
(23) Et si in minoribus ordinibus constitutum vel alias personas ecclesiasticas manuum iniectione enormiter seu atrociter ledere presumpserit, forma servetur priori casu prenotata.
(24) Si vero huiusmodi personis proxime scriptis levi iniectione manuum levis illata fuerit iniuria, preterquam in casibus a iure concessis, si denunciati infra mensem non satisfecerint, ex tunc eorumdem familia excludatur a divinis et ulterius, si sua exegerit duricia, nichilominus procedatur, nec huiusmodi relaxentur sententie, antequam de hujusmodi iniuriis eis, quorum interest, et dampnificatis per ipsius malefactoris pertinatiam fuerit satisfactum.
(25) Si quis vero emunitatem ecclesie, cimiterii vel curiarum, quibus ex consuetudine vel iure debetur emunitas, violaverit, vel officium divinum impedire presumpserit, aut in ecclesiasticarum personarum familiam manus iniecerit iniuriosas, nisi conmonitus per conmonitionem publicam in ecclesia cathedrali, si a superiori moneri commode non valeat, infra dies XIIII satisfecerit, ex tunc excommunicetur; in qua excommunicatione si per mensem temere perseveraverit, ne sua malicia remaneat inpunita, in ipsius odium suam familiam suspendimus a divinis usque ad satisfactionem condignam.
(26) Eum autem, qui ecclesias seu personas ecclesiasticas suis rebus spoliare presumpserit, nisi commonitus, si moneri commode valuerit, infra VIII dies de ablatis et iniuria satisfecerit secundum iuris statuta, excommunicamus et locus, ubi preda vel predo fuerit sive fautores, ac totus districtus predonis et predonem sive predam servantis, ecclesiastico subiaceat interdicto. 
Si commode commoneri non possit, sufficere volumus monitionem in ecclesia Argentinensi divulgatam.
(27) Si vero clericus personam quamvis ecclesiasticam interfecerit vel mutilaverit, vel hoc fieri procuraverit, statim ipso facto ab officio suspensus omnibus beneficiis ecclesiasticis sit privatus, nichilominus pena graviori secundum statuta canonum puniendus.
(28) Et si occassione questionis alicuius, quam habet clericus vel laicus, personam ecclesiasticam captivari, vulnerari vel alias ledi in persona procuraverit, non solis penis proximo scriptis subiaceat, verum etiam ipso facto causam amittat et contra eum procedatur ut convictum, et persona huiusmodi ecclesiastica usque ad satisfactionem condignam ab officio et beneficio sit suspensa. 
(29) Si vero huiusmodi occasione suum adversarium vel personas sibi necessarias vel eius consanguineos aut familiam suis rebus spoliari presumpserit vel procuraverit, ante restitutionem et satisfactionem condignam in causa nullatenus audiatur, et nichilominus clericus hec fatiens preter alias penas etiam a beneficio suspensus maneat, quousque satisfecerit conpetenter.
(30) et quia huiusmodi malefactorum, que ab aliis procurantur, non levis est probatio, volumus, ut, ubi consanguinei vel amici talia procurantis nullam aliam causam cum leso habeant, presumptio talis loco probationis habeatur.
(31) Si vero de cetero parentes seu consanguinei aut familiares cuiusquam occasiones questionis vel cause, quam habuerit, suum adversarium vel eius advocatum ac alias personas in huiusmodi causa necessarias captivare presumpserit vel alias ledere in persona, ut per hoc pars questioni cedere cogatur vel etiam negocium plus debito prorogetur, ut tante malicie, que in partibus nostris iam nimium inolevit, refrenetur perversias, discantque cuncti dolosas ipsorum violentias suis amicis nullatenus profuturas, conmunicato consilio duximus statuendum, ut, si persona, que sic captivata fuerit vel lesa, ordinem habuerit sacrum, ille cuius gratia vel favore hoc factum esse dinoscitur, si actor fuerit, causam amittat, si reus fuerit, reputetur convictus, nulla requisita super hoc sententia vel exspectata.
(32) si autem personam in minoribus vel etiam laicum cause necessarium vel adversarii consanguineum sive servientem ex hac causa captivare vel personam ledere presumpserit, aut ipsum adversarium vel personas huiusmodi suis rebus spoliare presumpserit, nisi infra VIII dies, restitutis integraliter ablatis, hiis, cuius favore hoc admissum esse dinoscitur, de iniuriis satisfecerit seu satisfieri procuraverit, per iudicis sententiam causam amittat et reus iudicetur convictus, ipsis malefactoribus penis debitis nichilominus puniendis consanguineorum enim scelus et cupiditas suis ignorantibus nepotibus consanguineis impedimentum affert, plerumque ac alias etiam est dampnosa.
(33) Huic etiam statuto salubriter adicimus, ut si serviens vel alius de familia clerici vel laici in quemquam clericum manus violentas iniecerit, et dominus ipsius post denunciationem sibi factam eundem servare presumpserit, eo ipso dominus ipse excommunicationi subiaceat et per nos excommunicatus publice denuncietur.
Contra eundem malefactorem statutis penis secundum delicti qualitatem nichilominus observandis.
(34) Et quia, quod quisque iuris in alium statuit, ipse eodem uti debet secundum utriusque iuris statuta, hinc est, quod nos provida deliberatione habita statuimus presentibus, ut, si quis, clericus laicum quamquam interficere presumpserit, idem omnibus suius beneficiis eo ipso sit privatus et a nobis seu nostris successoribus degradatus in arto monasterio ad agendam perpetuam penitentiam detrudatur.
(35) Si vero non ad mortem sed alias aliquem mutilaverit vel graviter vulneraverit, ab officio suspensus et beneficio in monasterium detrudatur, quousque inspecta delicti enormitate et qualitate persone iuxta nostrum nostrorumque prelatorum consilium leso satisfaciat conpetenter, nisi idem clericus in defensionem suam id dinoscatur conmisisse.
(36) Si quis vero canonicus vel prebendarius suo prelato vel concanonico verba contumeliosa inferre presumpserit, a perceptione prebende seu beneficii, quod habet in eadem ecclesia, usque ad satisfactionem condignam supsensus sit ipso facto et per episcopum fructus ipsius beneficii tam diu in usus pauperum erogentur, nisi per decanum vel superiorem alium ad ipsius lesi questionem huiusmodi iniuria fuerit emendata.
Et nichilominus in eadem ecclesias nec in aliis nostre civitatis vel diocesis, si in pluribus habuerit canonicatum, nec eligi nec eligere valeat ad beneficium, officium seu dignitatem eiusdem ecclesie ad annum.
(37) Si autem prelatus in suum subditum hoc conmisit, iurisdictione et iure dignitatis ac fructuum, quos habet in eadem ecclesia, careat per annum a tempore commissi delicti. 
(38) Statuimus insuper, ut nullus archidiaconorum nostre civitatis et diocesis sibi presentatum, ubi notorium fuerit vel alias sibi constiterit per denunciationem eius, cuius interest, iuramento ab eodem prestito, quod ad hoc maliciose non procedat, beneficium subiacere questioni, investiat infra spacium VIII dierum; quo termino transacto; si questio mota non fuerit ab eo, cuius interest, idem archidiaconus circa huiusmodi iure suam exerceat iurisdictionem, nec nos medio tempore interpellati in ipsius archidiaconi preiudicium contra ecclesie Argentinensis consuetudinem quemquam investiemus.
(39) et si per quemquam archidiaconorum contra statutum huiusmodi quicquam fuerit attemptatum, id decernimus non valere, nec ex facto eiusdem actio seu exceptio oriatur.
(40) Hos autem omnes malefactores et sacrilegos denunciari singulis diebus dominicis et festivis ab omnibus plebanis et vicariis nostre diocesis et civitatis denunciari precipimus publice sub pena suspensionis.
(41) et nisi eorundem sacrilegorum heredes infra mensem a morte ipsorum maleficorum eatenus, qua successerunt, satisfecerunt, penis statutis contra ipsos maleficos subiaceant et sententiis astringantur. 
(42) Preterea nos etiam Heinricus episopus hec statuta servabimus nullumque in nostra civitate et diocesi prelatum confirmabimus, nec prelaturam alicui conferemus seu aliud beneficium, nisi qui iuraverit huiusmodi statuta se observaturum fideliter et bona fide.
(43) Nos vero Bertholdus decanus totumque capitulum Argentinense iuravimus, nos observaturos hec statuta bona fide nullumque nobis eligemus vel recipiemus aut admittemus in episcopum aut alium prelatum seu concanonicum aut prebendarium, clericum sive laicum ecclesie nostre, nisi ante iuraverit, huiusmodi statuta se fideliter observaturum.
(44) Nos etiam Fridericus prepositus et archidiaconus Argentinensis, B. Custos et archidiaconus, Heinricus de Ossenstein, Cunradus de Wolvahe, Eberhardus de Sulze, Johannes de Frankenstein archidiaconi Argentinensis ecclesie iuramento interposito promittimus, quod nullum nobis presentatum recipiemus vel investiemus, nisi prius iuraverit, se statuta servaturum antedicta.
(45) Insuper nos sancti Thome et s. Petri Argentinensis, item Haselacensis, Honaugensis et Surburgensis ecclesiarum Argentinensis diocesis capitula iuravimus, statuta antedicta nos bona fide et fideliter observaturos, nullumque eligemus nobis in prelatum seu concanonicum aut prebendarium, clericum sive laicum ecclesie nostre, nisi ante iuraverit, se statuta observaturum fideliter supradicta.
(46) Quicumque autem clericorum iam promoti ad ordinem seu beneficia ad huiusmodi statutorum observationem se obligare et ea observare noluerit, a nostro exclusus consortio, favore et beneficio constitutionis huiusmodi, quo se reddit indignum, perpertuo carebit et excommunicationis sententie, quam nunc in eum promulgamus, nisi infra mensem post publicationem se statuta premissa servaturum iuraverit, subiacebit.
Ut autem hec omnia plenius et perpetuum robur firmitatis obtineant, sunt eadem statuta nostri et capitulorum nostrorum predictorum sigillorum munimine consignata.
Fuerunt autem hec statuta anno ab incarnatione dom. Mo. CCo. LIo. post Letare Jerusalem in publica sinodo sollempniter publicata. 