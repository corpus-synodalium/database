(1) QUia propter subditorum negligentias multa frequenter sequuntur animarum pericula et damna et incommoda multa multis proveniunt, praecipimus quod capellani et rectores diebus dominicis et festivis publicent sententias nostras et officialis nostri diligenter juxta formam sibi datam, nemini parcendo prece, timore, pretio, vel amore. 
(2) Item, nullatenus praesentibus interdictis vel excommunicatis celebrare praesumant; sed eos primo, secundo, tertio moneant, quod exeant de ecclesia, ne divinum officium perturbent: qui si non exierint, cessent, extrahant vestes sacerdotales, et nobis vel officiali nostro notificent. 
(3) Item, nihil recipiant pro citationibus faciendis vel mandatis curiae complendis. 
(4) Item, statuimus quod signatis litteris, nisi majori sigillo curiae nostrae seu officialis nostri sigillatis nullatenus pareant; sed eas retineant et nobis mittant ad expensas nostras una cum nomine eas sibi praesentatis. 
(5) Item, nuncios et portitores litterarum curiae celeriter expediant, et litteras praesentatas sigillent sine dilatione et diffugio, nec mandata notificent citatis vel interdictis seu excommunicatis, donec lator earum ivisse poterit duas leucas vel tres. 
(6) Item, quam citius poterunt nobis notificent vel officiali nostro parochianos suos excommunicatos, quos constiterit ultra annum in excommunicatione fuisse, nec non conspiratores et statuta facientes contra ecclesiasticas libertates, et sortilegos, vel de sortilegio publice diffamatos. 
(7) Item, turbatores jurisdictionis curiae nostrae, de quibus dicimus illos esse, qui interdicti et excommunicati requisiti per ipsos rectores vel vicarios eorum nolunt exire ecclesiam, nec permittunt missam celebrare; et illos qui poenam imponunt venientibus ad curiam nostram pro justitia obtinenda; et illos etiam qui impediunt latores litterarum curiae nostrae Caturcensis. 
(8) Item, praecipimus quod quam cito evenerit aliquos clericos captos per praelatos, barones vel alios nobiles jurisdictionem temporalem habentes in suis parochiis, requirant eos quod statim mittant eos nobis vel officiali nostro: quod si facere noluerint, cessent penitus a divinis quamdiu erunt capti ibidem. 
(9) Item, praecipimus denunciare excommunicatos omnes illos juridicos et alios qui clericos capiunt et sine nostra licentia dimittunt. 
(10) Item, moneatis omnes clericos ne portent arma, alioquin per nos vel officialem nostrum graviter punientur. 
(11) Item, quia ut intelleximus nonnulli interdicti excommunicati damnabiliter se fingunt infirmos, ut a sacerdotibus fraudulenter absolutionem obtineant in mortis articulo constituti; volentes fraudi et periculo obviare, praecipimus universis rectoribus, capellanis et eorum vicariis, ut cum absolutionem in mortis articulo praebuerint, injungant infirmis in virtute praestiti juramenti quod si convaluerint, infra XV. dies post convalescentiam vel antea, si potuerint, eant vel mittant ad nos vel officialem nostrum pro absolutione obtinenda, si indigeant, vel manifestanda, et pro mandato excommunicationis suscipiendo ex eisdem. 
Si abbates contra hanc nostram prohibitionem fecerint, graviter punientur. 
(12) Prohibemus etiam ne aliquis prior contrahat mutuum ultra summam XL. solidorum Turonensium, nisi de consensu et auctoritate abbatis sui vel alterius superioris: et haec constitutio in parochia prioris publice nuncietur. 
Si quis vero contra hanc inhibitionem et denunciationem nostram mutuaverit prioribus, sciant priores ex tali mutuo non teneri, nisi evidenter constare possit pecuniam in utilitatem ecclesiae fuisse conversam. 
(13) Caveant etiam abbates diligenter quod dicti priores domos suorum prioratuum faciant congrue reparari. 
(14) Praecipimus de omnibus ecclesiis tam prioralibus quam parochialibus arcas et graveria penitus removeri. 
Quod si anno elapso amota non fuerint, ea in usu pauperum converti faciemus. 
(15) Choreas fieri in omnibus ecclesiis prohibemus. 
(16) Inhibemus etiam ne monachi minores xx. annis ad prioratus foraneos non conventuales mittantur, nec morentur ibidem. 
Hoc autem ab abbatibus sic praecipimus observari, quia in futuro concilio contra transgressores intendimus durius procedere per suspensionis, excommunicationis ac alias sententias quantum justitia suadebit. 
De mulieribus in domibus monachorum et aliorum religiosorum non morandis, hoc idem statuimus, quod de presbyteris beneficiatis clericis est statutum. 
(17) Item, quia nonnulli religiosi recipiunt decimas a laicis sine consensu dioecesanorum, et aliqui clerici et laici in praejudicium ecclesiarum parochialium juris prohibitionem contemnentes, sacro approbante concilio ordinamus, quod rectores ecclesiarum, vel eorum vicarii publice semel, secundo et tertio diebus dominicis astante plebe in ecclesiis suis moneant et prohibeant, ne tradendo vel recipiendo de cetero talia attentare praesumant. 
Quod si post monitionem contra fecerint, tam tradentes quam recipientes, nisi de causa justa et rationabili super hoc defendi valeant, excommunicationi subjaceant ipso facto: quam excommunicationem publice praecipimus in ecclesiis parochialibus nunciari, et nomina excommunicatorum dioecesano, vel officiali suo in scriptis dari: qui contra constitutionis hujus violatores procedant quantum fuerit rationis. 
(18) Quia vero tam abbates quam priores conventuales, mortuis vel amotis prioribus ex causa, bona quae in eorum ecclesiis inveniunt capiunt et adoptant: prohibemus ne de cetero talia attentent, nisi tantum dimittant de bonis eisdem ibidem, quo usque ad fructus sequentes valeat competenter domibus et prioratibus provideri. 
Si vero contra fecerint, dioecesani arbitrio puniantur. 
(19) Statutum vero quoddam antiquum editum invenimus in provinciali concilio Bituricensi per haec verba: 
[1] Ne decedentium voluntates, quas pium est executioni demandari, per aliquorum malitiam valeant occultari: statuimus ut infra xv. dies a tempore obitus testatoris, ad episcopum vel archidiaconum loci vel alios, qui loco ipsorum super hoc fuerint deputati, vel ad illos qui jurisdictionem episcopalem habere noscuntur, accedant, ordinationem seu testamentum, si scriptum fuerit delaturi: vel si scriptum non fuerit, per sacramentum ipsorum quos testator tunc disposuit prolaturi, ut ipsius testatoris voluntas in forma publica redigatur. [2]
(20) Injungimus episcopis et archidiaconis et aliis jurisdictionem habentibus ecclesiasticam, ut si executores testamentorum in exequendo decedentium voluntatem, ipsam fideli executioni demandent: quibus praelatis et executoribus sub interminatione divini judicii firmiter inhibemus, ne quis de bonis decedentium in proprios usus convertere vel etiam detinere praesumat; statuentes quod si executores aliquid quod sibi deberi asserunt propria auctoritate usurpandum duxerint, illud restituere compellantur, actione etiam, si quae sibi super eodem debito competierit, sint sua temeritate privati, nisi id restituerint, ex quo super hoc fuerint moniti competenter. 
(21) Item, statuimus quod executores titulo emtionis, seu alio nihil de bonis retineant testatoris, nisi ab ipso testatore vel legatum sibi expresse fuerit vel concessum, quod etiam sine auctoritate judicis non potuerunt retinere. 
Et si quis contra praesumserit attentare, pretium amittet, si causa venditionis praesumserit retinere et si alia causa, judicis arbitrio punietur. 
(22) Cum vero nihil est quod magis hominibus debeatur, quam quod supremae eorum voluntates executioni mandentur, nihil est quod negligentius persolvatur: idcirco firmiter injungimus praelatis et universis jurisdictionem habentibus, ut si executores seu heredes in exequendis decedentium voluntatibus inveniantur negligentes, ipsas fideli executione demandent, prout in sacris constitutionibus est statutum. 
(23) Attendentes autem plurimum spectare ad salutem animarum illorum qui testamenta sua condere volunt, seu ultimas voluntates, ut capellani ecclesiarum quarum parochiani existunt, et a quibus debent recipere ecclesiastica sacramenta, intersint testamentis et ultimis dispositionibus eorumdem, pro inducendo eos ad emendandum forefacta, et restituendum illicite acquisita, et alia ordinanda quae ad salutem pertineant animarum: cum et ex praesentia sacerdotis testamentum per canones reddatur efficacius approbatum: considerantes quod tuitio et executio testamentorum ad pontificis pertineat auctoritatem secundum civiles et canonicas sanctiones, statuimus et statutum hujusmodi praecipimus publicari, ut quicumque testari voluerint, proprium sacerdotem et curatum aut aliquem ordinarium ad testamenti sui factionem advocent; in cujus praesentia manifeste appareat de testatoris libera voluntate. 
(24) Statuimus, ut omnes et singuli qui per annum et amplius sustinuerint excommunicationis sententiam, moneantur diligenter, ut infra duos menses a tempore monitionis computandos faciant se absolvi, denunciando eis quod si id omiserint, nullomodo parceretur eis de emenda IX. [3] Parisiensis, quae integre leventur ab eisdem, qua monitione, denunciatione [4] et deinde fiant litterae illorum per quos monebuntur nomina continentes, cum adhibitione testium qui similiter inscribantur; et si elapsis dictis duobus mensibus dicti excommunicati moniti eamdem excommunicationis sententiam sustinuerint, praedictae litterae mittantur dioecesano, vel ejus officiali, qui procedant contra eos hoc modo: monebunt saeculares potestates, et compellent si opus fuerit per censuram ecclesiasticam, ut eos excommunicatos redire compellant ad unitatem ecclesiae, injiciendo manus in personas et bona ipsorum. 
(25) Item, competenti monitione praemissa excommunicabunt participantes ipsis. 
(26) Item, citabunt dictos excommunicatos tamquam suspectos de fide responsuros, et si comparuerint, procedetur contraeos, et tamquam suspecti de fide excommunicabuntur, et nihilominus citabuntur ad sequentem synodum, justitiam pro causae meritis recepturi. 
Et si interim faciant se absolvi, tunc procedatur contra eos secundum formam canonis. 
(27) De his [5] tunc eos non recipiant ad divina, nisi de mandato nostro vel officialis nostri. 
(28) Item, praecipimus universis et singulis rectoribus et aliis curatis sub poena excommunicationis, quod habenat transcriptum articulorum praesentium, quos invenient apud archipresbyteros vel apud audientiarium curiae nostrae Cadurcensis infra festum B. Mariae Magdalenae. 
(29) Item, praecipimus et mandamus alia synodalia firmiter observari, hoc excepto quod volumus et praecipimus recipi et sigillari in dictae curiae nostrae [6] licet post mensem a tempore impetratorum interdictorum fuerint praesentata. 
(30) Item, praedicta sic praecipimus exacta diligentia conservari sub poena officiorum et beneficiorum, quod si qui reperti fuerint inobedientes vel negligentes in eis servandis, ita graviter punientur, quod poena docente recognoscent quantum in executione mandati praelatorum inobedientes existunt. 
(31) Praeterea cum aliqui rectores, capellani, seu perpetui vicarii reditibus suis et bonis ecclesiasticis abutentes, ipsos non solum in alienos, sed in illicitos et vitiosos usus quandoque convertunt, devastant et consumunt, quod propter penuriam, in qua suis culpis exigentibus, vel alias motu inordinato contra jura ad obligationem, quandoque ad alienationem terrarum et jurium ecclesiarum suarum nec non et librorum et aliorum ecclesiasticorum divino cultui deputatorum prorumpunt: nos volentes, ut tenemur, dictarum ecclesiarum damnis et utilitatibus providere, ne de cetero talia fiant, sub poena suspensionis officiorum et privationis beneficiorum penitus prohibemus, statuentes alienationes et obligationes hujusmodi, si quas de cetero de praedictis fieri contingat, praeter poenas praedictas, ipso facto penitus non tenere, et recipientes per censuram ecclesiasticam et alia debita juris remedia ad restituendum ecclesiae cujus erant libere compellantur, nisi praedictas alienationes ex causa de nostra licentia speciali contingat fieri. 
(32) Sane cum secundum canonicas sanctiones, ejus sit solvere cujus est ligare, ac confessores debeant diligenter inquirere confitentes de praedictis circumstantiis peccatorum, et multi excommunicationem frequenter incurrunt latam in turbatores curiae nostrae, et in illos qui impediunt et molestant venientes ad curiam nostram pro justitia obtinenda: praecipimus rectoribus ecclesiarum ceterisque curam animarum habentibus et eorum vicariis et capellanis, ut in confessionibus audiendis sollicite studeant confitentes inquirere si dictam jurisdictionem turbaverint, vel nuncios curiae, vel alios quoscumque ad ipsam curiam pro obtinenda justitia venientes invenire volentes molestaverint vel impediverint, seu impediri vel molestari procuraverint per se vel per alium, vel etiam consenserint probibendo ipsos ne venirent ad curiam, vel ne citarent aliquem ad eam, vel ut citatione facta desisterent, vel compellendo ipsos desistere, vel aliquam faciendo liberari a curia, vel absolvi, seu imponendo poenam volentibus vel citantibus, vel desistere nolentibus seu aliquid exigendo ab eis vel aliis quovis modo: et si sic vel alias majori excommunicatione ligatos invenerint, ad nos vel officialem nostrum absolvendos remittant vel ad superiores, si ad eos fuerint remittendi, et in his et aliis diligenter observent constitutiones concilii Bituricensis, ut animarum pericula evitentur, et non debilitetur nervus ecclesiasticae disciplinae. 
Explicit synodales ecclesiae Caturcensis, Deo gratias. 
