Nos Fredericus, Dei gracia episcopus Traiectensis, videntes plurimos defectus et pericula enormia ecclesiis nobis subjectis propter absenciam rectorum ecclesiarum et aliorum beneficiorum, que personalem exigunt residenciam imminere, -- per hanc enim tollitur hospitalitas et grex dominicus minus sufficienter et indebite gubernatur, mercenarius enim, id est is cuius non sunt oves proprie, cum videt lupum venientem, fugit et recedit, -- presenti decreto statuimus precipimusque in virtute sancte obediencie et sub penis suspensionis et excommunicacionis late sentencie in hiis scriptis firmiter et districte mandamus:
(1) Ut quilibet rector ecclesie, cui cura imminet animarum, et quivis beneficiatus de beneficio quocunque, quod personalem requirit residenciam, infra duos menses a data presencium in sua personaliter resideat ecclesia vel beneficio nec se de cetero aliquatenus absentare presumat.
Alioquin quicunque secus fecerit, sentenciam suspensionis et excommunicacionis ipso facto incurrat.
Et si quis, quod absit, per duos alios menses immediate sequentes dictas nostras sentencias, in contemptu clavium sancte matris ecclesie sustinuerit, ex tunc suo beneficio, quod personalem requirit residendam, eo ipso sit privatus et patroni seu collatores ecclesiarum vel beneficiorum huiusmodi seu hii, qui de illis disponere habent, de ipsis infra tempus a jure statutum ordinent et disponant.
Alioquin nos ex tunc de illis disponere poterimus et auctore Domino feliciter disponemus; nisi forte causam proposuerit legitimam in terminis prenotatis coram nobis vel officiali nostro, quare ad premissa minime valeamus.
(2) Item statuimus in virtute sancte obediencie et sub pena excommunicacionis late sentencie in hiis scriptis districte et firmiter inhibemus, ne quis decanus sacerdos vel aliquis alter in partibus Frisie vel alias in nostra dyocesi ullo tempore de causis maioribus vel causis aut casibus episcopalibus, nobis a jure specialiter reservatis, cognoscat vel alias quomodolibet aliquatenus se intromittat nisi optentis a nobis auctoritate et mandato speciali.
Quibus optentis a nobis per concessa sibi tempora libere continue poterit exercere.
Qui vero contra hanc nostram inhibicionem facere presumpserit aut fecerit, excommunicacionis sentencia ipso facto sit ligatus; a qua a nullo preter a nobis seu officiali nostro absolvi valeat, nisi in puncto mortis; prestita tamen caucione de satisfaciendo Deo ecclesie et nobis de tanta temeritatis audacia perpetrata.
(3) Item statuimus et in virtute sancte obediencie et sub pena excommunicacionis late sentencie in hiis scriptis districte precipiendo mandamus, ne quis nostre civitatis vel dyocesis, cuiuscunque status gradus aut dignitatis existat, a sentenciis excommunicacionis suspensionis vel interdicti, virtute statutorum synodalium nostrorum vel predecessorum nostrorum latis occasione matrimoniorum clamdestinorum vel alias quomodocunque, absolvere valeat; absoluciones autem omnium huiusmodi nobis seu officiali nostro presentibus reservamus.
(4) Item statuimus districte precipiendo mandantes, ne consiliarii seu consules aut procuratores ecclesiarum parrochialium nostre civitatis et dyocesis de rebus ecclesiarum ipsarum sine consilio et consensu rectorum vel presbiterorum earundem ordinare vel disponere presumant; alioquin sentencie excommunicacionis subjaceant ipso facto.
(5) Item statuimus, quod, si quis in nuncios seu portitores litterarum curie nostre Traiectensis seu officialium foraneorum aut provisorum manus injecerit violentas aut litteras curie nostre seu officialium eorundem ruperit vel surripuerit, si sit habens jurisdictionem temporalem, eo ipso excommunicatus existat et terra sua ecclesiastico subjaceat interdicto; si vero sit persona privata, sentencia excommunicacionis sit ligata et in parrochia qualibet, ubi malefactorem talem esse constiterit, cessetur a divinis.
(6) Precipimus quoque universis et singulis ecclesiarum rectoribus presbiteris capellanis et clericis nostre civitatis et dyocesis quibuscunque, ut presens nostrum statutum et penas ac sentencias in eo inflictas sine expectacione alterius mandati statim post noticiam delicti commissi irrefragabiliter observent et in ecclesiis suis denuncient singulis diebus dominicis et festivis tale delictum commissum esse per talem et propter hoc sentencias huiusmodi secundum qualitatem delicti secutas esse et eas firmiter ab omnibus observandas; cum intimacione eciam quod, si absolucionem super sentenciis huiusmodi breviter a nobis non procuraverint seu ab officiali nostro, pene et sentencie acriores infligentur.
Alioquin rectores et presbiteri, non observantes hoc nostrum statutum in omni sua forma et parte, excommunicacionis sentenciam ipso facto se noverint incurrisse.
(7) Ne vero inter viros religiosos ordinum mendicancium, qui utique in ecclesia Dei fructum afferunt cum paciencia et quorum consiliis et doctrinis virtutes plantari solent et vicia extirpari, ex parte una et clerum, cui in eadem ecclesia commissum est regimen animarum, discordia que mater est licium persistendi suscipiat incentivum, premissis sane duximus adiciendum, quod tam decani christianitatis quam provisores et ecclesiarum rectores decretales Libri Septimi noviter emanatis, que vobis omnibus hic astantibus cum ea, qua decet reverenda, publicamus, sicut in eius cavetur principio et in scolis et in judiciis observandum, -- quarum decretalium una titulo De sepulturis incipiens Dudum a Bonifacio papa octavo et cetera, reliqua in tytulo De religiosis domibus super beghinarum cetibus abolendis cuius principium sic existit Cum de quibusdam mulieribus beghinabus etc. collocantur, tercia vero eodem libro tytulo De hereticis contra hereticos beghardos et beghinas que incipit Ad nostrum, -- penes se et suas ecclesias habeant et observent.
(8) Ceterum universa et singula statuta monita et mandata reverendorum patrum et dominorum Johannis de Zirich et Guydonis de Hanonia Traiectensium episcoporum felicis recordacionis predecessorum nostrorum presentibus confirmamus; mandantes ea sub penis in ipsis et ceteris insertis inviolabiliter observari, quousque de maturiori consilio illa duxerimus emendari.
Precipientes insuper universis et singulis ecclesiarum
rectoribus communiter et divisim in nostra civitate et dyocesi constitutis, ut ipsa et hec nostra statuta in suis ecclesiis habeant et recipiant incunctanter eisque utantur et illa teneant sine contradictione qualibet et observent.
In quorum omnium testimonium et robur perpetuo valiturum sigillum nostrum duximus presentibus apponendum.
Actum publicatum datum anno Domini MoCCCo decimo octavo, feria sexta post dominicam Oculi.