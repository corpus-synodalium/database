Idem Guillermus in synodo sancti Luce eodem anno.
(1) De denunciacione excommunicatorum.
Cum nuper a predecessore nostro in virtute obediencie, rectoribus et capellanis Andegavensis dyocesis in synodo fuerit injunctum, ut ipsi, singulis diebus dominicis et majoribus festis, excommunicatos de parrochiis suis publice nunciarent et evitarent et facerent evitari, et circa hoc aliqui de ipsis rectoribus et capellanis negligentes existant, et dictis excommunicatis eciam in divinis participare non formident, nos predictum preceptum innovamus, precipientes et injungentes in virtute obediencie rectoribus et capellanis predictis quod predictis diebus dominicis in ecclesiis suis dictos excommunicatos publice denuncient et ipsos evitari faciant et evitent maxime in divinis.
(2) De observacione festorum barbitonsoribus et molitoribus.
Cum diebus festivis, ob reverenciam Dei et sanctorum introductis, precipue diebus
dominicis honori Majestatis Altissime consecratis, a Christi fidelibus sit ab omni servili opere abstinendum et cessandum, ac divinis cultibus jugiter insistendum, omnibus et singulis rectoribus et capellanis in virtute obediencie precipimus et mandamus quod ipsi parrochianis suis inhibeant sub obtestacione divini judicii et pena excommunicacionis, ne ipsi dictis diebus festivis, maxime dominicis, cuiquam operi servili se immisceant, et precipue barbitonsoribus, ne ipsis dictis diebus dominicis barbas radant vel aliud barbitonsorium officium exerceant, eciam minuendo, nisi mortis vel gravis infirmitatis periculo imminente, inhibentes subditis suis sub pena predicta ne, dictis diebus dominicis, se radi faciant aut permittant aut ullum barbitonsoris officium recipiant in suarum periculum animarum, inhibentes molitoribus eciam quibuscumque sub interminacione predicta et molendinorum dominis, ne ipsi dictis diebus dominicis, maxime a vespera diei sabbati usque ad vesperam diei dominice, molendina molere faciant aut permittant, nonobstante longi temporis ab usu, qui non usus censendus est aut consuetudo, immo verius corruptela, cum tanto sint graviora peccata, quanto diucius infelicem animam detinuerint alligatam, cum aliqua prescriptio contra precepta decalogi locum sibi vendicare non possit.
(3) De horis ad notam.
Item, predecessorum nostrorum vestigiis inherentes, districte precipimus et mandamus quod omnes rectores et capellani in ecclesiis parrochialibus servientes, qualibet die sabbati in sero et in vigiliis festorum IX lectionum pro vesperis pulsari faciant, et diebus dominicis et festis predictis pro matutinis et missa et vesperis subsequentibus illud idem faciant, ac vesperas, matutinas et missam in ecclesiis suis dictis diebus solempniter ad notam decantent.
(4) Monachi solitarii in prioratibus non jaceant.
Item, cum alias, in provinciali concilio apud Langes, fuerit precipiendo statutum, ut abbates et priores monachos sibi subditos singulares incedere, vel solitarios in prioratibus commorari de cetero non permittant, predictum statutum Ã­nnovantes, juxta id precipimus et mandamus ne priores monachos sibi subditos in prioratibus jacere solitarios seu dormire permittant, immo priores et eorum socios in eadem camera seu in eodem dormitorio jacere districte compellant, nam Ve soli, cum si ceciderit non habet sublevantem.