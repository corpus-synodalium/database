Alia statuta per decanum Cameracensem facta apud Sclusam anno Domini millesimo tricentesimo nono.
Locus tricesimus secundus.
(1) Ad perpetuam rei memoriam et futurorum cautelam.
Nos Robertus, decanus ecclesie Cameracensis, ex potestate nobis concessa a reuerendis et discretis viris capitulo cathedralis ecclesie Cameracensis, nunc locum episcopi Cameracensi tenente, statuimus, ordinamus, addimus, subtrahimus et declaramus, de consensu et consilio archidiaconorum ecclesie predicte, in modum qui sequitur.
Cum per citationes generales, nominibus citandorum non expressis, plures fraudes et enormitates committantur, vt fraus et dolus in predictis tollantur, auctoritate sinodali statuimus, quod de cetero non committantur, nisi de officialis Cameracensis licencia speciali.
(2) Item in titulo de executione mandatorum et statutorum sinodalium, ab illo statuto, quod incipit: Item sacerdotes excommunicent et excommunicatos denuncient omnes illos etc., illud vocabulum excommunicent subtrahimus; et post illa in fine statuti, videlicet publice vel occulte, statuendo addimus hec verba; quos etiam ex tunc ipso facto excommunicamus, necnon omnes et singulos consilium et auxilium, vel fauorem dantes circa conspirationem huiusmodi, sub qua et per quem intelligimus et declaramus continerj allegationes, confederationes, adunationes expensarum et custuum contributiones.
(3) Item, cum nonnulli presbiteri et capellani, scientes seu scire debentes se teneri ad obseruationem statutorum sinodalium, statuta huiusmodi in casu cessationis non obseruant, sed potius, statutis huiusmodi spretis et contemptis, ignorantiam in hoc casu affectantes seu fingentes, celebrare, vbi cessare debent, aliter, quam de jure est permissum, scienter presumunt; nos, cupientes circa hec statuendo adhibere remedium oportunum, tales ipso facto suspendimus a diuinis; et, si suspensionem huiusmodi per sex dies in se sustinuerint, excommunicamus eosdem, et excommunicatos mandamus publice nunciari.
(4) Item absolutionem seu relaxationem a sententia suspensionis et excommunicationis seu interdicti, in dictis statutis antiquis vel nouis contentis, si quis eas incurrerit, nobis aut episcopo Cameracensi, vel eius officiali, seu eius locum tenenti, specialiter preterquam in mortis articulo reseruamus.