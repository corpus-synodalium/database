Hec sunt capitula facta et ordinata per dominum archiepiscopum Mediolanensem et per dominum Albertum [1] episcopum Aquensem.
(1) Primo namque statuerunt quod nullus presbiter vel clericus teneat vel habeat fornicariam in domo vel in domibus ecclesie nec alibi teneat publice concubinam.
(2) Item quod nullus sacerdos vel clericus vendat vel alienet aut obliget libros, crucem, calicem, vestes sacerdotales nec terras seu possessiones ecclesie.
(3) Item quod nullus archipresbiter vel prepositus ultra solidos [1]... Papienses vel presbiter ultra solidos [2] 100 Papienses debitum faciat super bonis ecclesie sine licentia domini...
(4) Item quod nullus sacerdos vel clericus vadat sine veste clericali et corona competenti, et qui contrafecerit careat beneficio ecclesiastico.
(5) Item quod nullus clericus recipiat ordinem extra suam diocesim sine licentia sui episcopi.
(6) Item quod nullus presbiter vel clericus eligat vel assumat aliquem in clericum socium vel ministrum in ecclesia sua sine licentia episcopi, et qui contrafecerit dominus episcopus ipsum excommunicat in his scriptis.
(7) Item quod nullus sacerdos ludet ad aliquem ludum alearum nec illud exerceat.
(8) Item quod nullus clericus habeat beneficium neque ecclesiam quam pater eius administrat.
(9) Item quod quilibet rector ecclesie quemlibet ex parochia sua, quem sciat stare publice in adulterio, monere debeat ut infra dies quindecim debeat dimittere adulteram et redire ad gremium Sancte Matris Ecclesie, alioquin ipse... denunciet excommunicatos.
(10) Item quod quilibet minister possit subtrahere cuilibet de parochia sua divinum officium et ecclesiastica sacramenta, si iamdicto ministro noluerit respondere de decimis et primitiis.