In nomine Domini, Amen.
Cum dudum super iuribus et libertatibus Ecclesie Assauensis inter dominum Lewelinum Principem Walliae ex una parte et fratrem Anianum eiusdem loci Episcopum ex altera fuisset controuersia orta, volens idem Episcopus expressius inuestigare, tam per clericos quam per laicos antiquiores et fide digniores, qui super hijs plenarie nouerint ueritatem, quas essent iura eadem, et diligenti examinacione in lucem proferre; ne per ambicionis ardorem, quo quis minus iuste aliena appetit, alterutra partium contingeret in posterum quod alterius esse noscitur sibi usurpare: anno Incarnationis Dominicae M.CC.LXXIIII., feria VIta., crastino beati Lucae Euangeliste, conuocatis in unum apud ecclesiam majorem de Sancto Assaph eiusdem loci Capitulo ac alijs clericis ac laicis fide dignis, qui circa premissa luculente erant instructi, presertim cum non tam de auditu sed de scientia uisus omnes essent instructi, descendit super praemissis ad inquirendum de officio suo; eo quod frequentes clamores et iniurie manifeste ad eum jam deuenerint.
In qua inquisitione ordine subscripto processit: videlicet, premisso sub pena excommunicationis edicto, ne quis eorum quicquam celaret super praemissis quod facere uidebantur tam pro Principe quam pro Episcopo, datoque a singulis ad euangelia iuramento.
Compertum est, quod, retroactis temporibus, Episcopi Assauenses qui pro tempore fuerant, et Capitulum Assauense, per suos balliuos omnia iudicia, tam et sanguinis quam alia omnia que in curia seculari solent agitari, exercebant; et furcas suas ad malefactores exterminandos proprias habuerunt: sed, crescente postea hominum malicia, ac metuentibus Episcopis et Capitulo ne propter suspendia suorum hominum, quae tunc per suos balliuos fiebant, irregularitatis incurrerent notam; inhabita [1] cum seculari dominio conuentione, ei concesserunt mulcte [2] pro furto mediocri quando scilicet citra iudicium mortis fieri contingeret furtum per homines Episcopi et Capituli [3]: ad hoc, quod ipsa secularis potestas dampnandos homines Ecclesie iudicarent, et morti traderent.
Ita tamen quod balliui dominii secularis, et ministri, in hominem Episcopi et Capituli diffamatum super furto manum non inicerent, nisi prius uocatis iconomo Ecclesiae et suis coministris communi assensu habito talem caperent, et si furtum esset euidens, eum incarceratum ad aliquem locum carceralem dominii secularis ducerent; ubi postea, si talis a morte redimeretur, medietas precii Episcopo et Capitulo erat assignanda, et alia medietas domino seu eius balliuo loci ipsius ubi talis esset incarceratus.
Quod autem Ecclesia fuit in pacifica possessione et diutina amerciamenti talis furti, multis exemplis fuit probatum ut sequitur.
Ieuaf filius Caducani, Canonicus Assauensis, iuratus et requisitus dixit, quod temporibus retroactis, uidelicet tempore patris sui, aui, et attaui, secundum quod ab eis audierat, consueuit mulcta hominis Episcopi et Capituli pro furto, dum tale non esset furtum quod exinde iudicium mortis sequeretur, equaliter diuidi inter Ecclesiam et dominium seculare: si uero talis iudicaretur ad mortem et propterea iuxta patrie consuetudinem a suspendio se redimeret, tunc, quod precium sanguinis est, nihil Episcopo reseruabatur, sed totum domino seculari deuoluebatur tale precium etc etc.