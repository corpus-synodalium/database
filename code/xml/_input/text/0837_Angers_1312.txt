Idem Guillermus in synodo sancti Luce anno Domini MMo CCCmo XIIo.
(1) De clericis fornicatoribus.
Quia Spiritu sancto inspirati locuti sunt sancti Dei homines, qui ordinantes Ecclesiam Dei bono odore usque ad consummacionem vite, in primitivis temporibus in sacrosanctis conciliis convenientes, ad instructionem fidei orthodoxe et stabilimentum Ecclesie sacros canones ediderunt, inter que quatuor principalia, videlicet Nicenum, Constantinopolitanum, Ephesinum et Calcedonense, quasi quatuor flumina de fonte paradisi voluptatis emanancia, ortum novelle nascentis Ecclesie militantis, predicacione pariterque sanguinis effusione sanctorum Apostolorum consitum et plantatum, fluentis doctrinarum uberrimis irrigancia prodierunt, de quibus dicit beatus Gregorius: Sicut sancti evangelii quatuor libros, sic quatuor concilia suscipere et venerari me fateor, et sequitur infra: Hec tota devocione complector, integerrima approbacione custodio, quia in hoc velut in quadrato lapide sancte fidei structura consurgit, atque cujuslibet vite et actionis norma consistit.
Dicta quoque quatuor concilia precipit serenissimus imperator Justinianus tanquam quatuor evangelia firmiter observari.
Deinde vero post predicta quatuor principalia concilia generalia, alia concilia generalia ac decreta summorum pontificum ad reformacionem Ecclesie et informacionem vite humane maxime clericalis, pro varietate temporum et factorum seu rerum exigencia, instinctu Spiritus sancti divinitus eadem successerunt.
Que quidem dicta sanctorum Patrum et statuta conciliorum, maxime principalium quatuor, decretaque summorum pontificum, si ad integrum servarentur ad sancte matris Ecclesie et fidei orthodoxe stabilimentum, instructionem morum, repressionem criminum, propagacionem virtutum procul dubio sufficere viderentur, nec opus esset onerosa novorum multitudine statutorum humeros premere subditorum, cum multitudo onerosa nihil habere dignoscatur honesti.
Verum, quia multa de predictis statutis conciliorum et decretis summorum pontificum, tam propter negligenciam prelatorum quam propter abusum subditorum et corrupcionem, in dissuetudinem abierunt, et alias nullomodo servantur, sed petulancia et insolencia animorum indomitorum et maxime clericorum, temere corrumpuntur et dampnabiliter violantur.
Idcirco eadem sancta statuta memorare [1], renovare et in lucem reducere esset perutile toti mundo et panes similagineos sanctorum antiquorum Patrum mensis apponere filiorum pociusquam siliquas porcorum et panes furfureos modernorum.
Unde ex statutis dictorum conciliorum et decretis summorum pontificum, ad edificacionem nostram et plebium subditarum, hic aliqua inferius annectuntur, que volumus et precipimus in nostra dyocesi a nostris subditis observari, salvo moderamine a nobis, si et quando visum fuerit, adhibendo.
Ex concilio Maguntino: Inhibendum est ut nullus sacerdos feminas, de quibus suspicio potest esse, retineat, sed nec illas quas canones concedunt, matrem, amitam sororemque, quia instigante dyabolo eciam in illis scelus perpetratum esse reperitur, aut eciam in pedisecis earum, quod intelligimus ubi dicte mulieres sunt suspecte.
Item, ex dicto Eugenii pape: Si quis sacerdotum, id est presbiter, dyaconus, subdyaconus, de quacumque femina crimine fornicacionis suspectus, post primam, secundam et terciam monicionem inveniatur fabulari vel conversari aliquomodo cum ea, excommunicacioni subdatur, femina vero canonice judicetur.
Et istas moniciones fieri precipimus per singulos archidyaconos, archipresbiteros et decanos in archidyaconatibus, archipresbiteratibus et decanatibus eorumdem.
Item, in Gangrensi concilio legimus: Presbiter, si fornicacionem commiserit quamquam secundum canones Apostolorum deponi debeat, tamen juxta auctoritatem beati Silvestri, si in suo vicio non perduraverit, sed sponte confessus adjecerit ut resurgat, decem annis in hunc modum peniteat, tribus quidem mensibus a ceteris remotus pane et aqua a vespera in vesperam utatur, diebus autem dominicis et precipuis festis modico vino et pisculis atque leguminibus recreetur, sine carne et sagimine [2], ovis et caseo, sacco indutus humi inhereat, die ac nocte jugiter omnipotentis Dei misericordiam imploret.
Finitis tribus mensibus continuis de carcere exeat, tamen in publicum non procedat, ne grex fidelis in eo scandalum paciatur, nec enim debet sacerdos publice penitere sicut laycus.
Postea aliquantulum, resumptis viribus unum annum in pane et aqua expleat, exceptis dominicis diebus et precipuis festivitatibus in quibus vino et sagimine [3], ovis et caseo, juxta canonicam mensuram, uti poterit.
Finito primo anno et dimidio, corporis et sanguinis Domini, ne indurescat, particeps fiat et ad pacem veniat, psalmos cum fratribus in choro ultimus canat, ad cornu altaris non accedat.
Deinde vero usque ad complecionem septimi anni omni quidem tempore, exceptis paschalibus diebus, tres legitimas ferias, unaquaque ebdomada in pane et aqua jejunet.
Expleto septimi anni circulo, si fratres apud quos penituerit, ejus congruam penitenciam laudaverint, episcopus in pristinum honorem, juxta Calixti pape auctoritatem, poterit revocare.
Sane sciendum est quod secundam feriam unum denarium, si opus est, pauperibus erogando redimere poterit.
Finitis autem septem annis, deinde usque ad finem septimi anni sextam feriam, nulla interveniente redempcione, observet in pane et aqua.
Eadem quoque sentencia erit sacerdoti de omnibus peccatis et criminibus que in deposicionem ducunt.
Neque hoc cuilicet videatur onerosum, si sacerdos post lapsum, digne, ut supra dictum est, penitens ad honores pristinos redeat.
Item Celestinus: Si quis sacerdos cum filia spirituali fornicatus fuerit, sciat se grave adulterium commisisse.
Idcirco femina, si layca est, omnia derelinquat et res suas pauperibus tradat, et conversa in monasterio usque ad mortem Deo serviat.
Item: Non debet episcopus aut presbiter commisceri cum mulieribus, que eis sua fuerint confesse peccata.
Si forte, quod absit, hoc contigerit, sic peniteat quomodo de filia spirituali, episcopus quindecim annis, presbiter duodecim, et deponatur, tamen si in consciencia populi devenerit.
Item, Nicholaus papa omnibus presbiteris et episcopis: Nullus missam audiat presbiteri, quem scit concubinam indubitanter habere aut introductam mulierem, unde eciam ipsa synodus hoc capitulum sub excommunicacione statuit.
Item, ex concilio Ylerdensi: Presbiter, si a plebe sibi commissa mala opinione infamatus fuerit et episcopus legitimis testibus approbare non potuerit, suspendatur usque ad satisfactionem condignam, ne populus fidelium in eo scandalum paciatur.
Digna vero satisfactio est, sicut a majoribus constitutum esse docetur, quando sive secundum canones, sive secundum arbtrium episcopi, septem sibi collegas adjungat et juret in sancto evangelio coram populo quod sibi crimen illatum seu propositum non perpetravit, et hac satisfactione purgatus secure deinceps suum officium exsequatur.
Item beatus Gregorius omnibus episcopis: Si qui sint presbiteri, dyaconi vel subdyaconi, qui in crimine fornicacionis jaceant, interdicimus eis, ex parte Dei omnipotentis et sancti Petri auctoritate, ecclesie introitum usque dum peniteant et emendent.
Si qui vero in peccato suo perseverare maluerint, nullus vestrum presumat audire officium, quia benedictio eorum vertitur in maledictionem et oracio in peccatum, dicente Domino per prophetam: Maledicam, inquit, benedictionibus vestris.
Qui vero huic saluberrimo statuto obedire noluerint, ydolatrie peccatum incurrent, Samuele teste et beato Gregorio instruente: Peccatum ariolandi est non obedire, et scelus ydolatrie nolle acquiescere.
Peccatum igitur paganitatis incurrit quisquis, dum christianum se esse asserit, Sedi apostolice obedire contempnit.
Item Bonifacius VIII: Is cui ecclesie est interdictus ingressus, cum sibi per consequens censeatur in ipsa divinorum celebracio interdicta [4] irregularis efficitur, si contra interdictum hujusmodi divinis in ea se ingerat in suo agens officio sicut prius: talis quoque si hoc interdicto durante decedat, non debet in ecclesia vel cymiterio ecclesiastico, nisi penituerit, sepeliri.
Cum igitur ex predictis appareat evidenter presbiteros, dyaconos et subdyaconos fornicatores notorios, quoad se et quoad alios, jure fore suspensos, et eis ingressum ecclesie et per consequens eciam ipsam divinorum celebracionem interdictam, adeo quod si tali interdicto durante in ea divinis officiis se ingesserint, agentes in suo officio sicut prius, notam irregularitatis incurrant et nos, omnes et singulos presbiteros et dyaconos et subdyaconos nostrarum civitatis et dyocesis macula notorie fornicacionis infectos, suspensos quoad se et quoad alios, auctoritate canonis, tenore presencium publice nunciamus et eisdem ingressum fore ecclesie interdictum, inhibentes subditis nostris ne missas talium, si qui sint in nostris predictis civitate et dyocesi, au dire presumant, seu ipsorum corpora hoc interdicto durante dum decesserint, in ecclesia vel cymiterio ecclesiastico, nisi penituerint, sepelire.
Item legatur et renovetur statutum juris Intuitur sepelire.
Item legatur et renovetur statutum Juris remedia et subsequenter quod sequitur adjungatur.
(2) Ut quilibet sacerdos habeat statuta synodalia et secum deferat ad synodum et ostendat archipresbitero vel decano et qualiter procedatur contra inobedientem.
Cum igitur, sicut pro certo didicimus, nonnulli curatorum ipsorum statuti superius lecti temerarii transgressores, dicta statuta synodalia nondum adhuc habeant, et si qui habeant illa, tamen juxta preceptum nostrum ad synodos nostras secum afferre, ac suis archipresbiteris et decanis hucusque neglexerint exhibere, adhuc ad eorum convincendam maliciam omnibus et singulis curatis nostrarum civitatis et dyocesis, iterata precepcione, injungimus, et in virtute obediencie precipimus, quatenus quilibet ipsorum infra synodum Pentecostes proxime venturam dicta statuta synodalia habeat et secum ad dictam diem seu synodum afferat ac exhibeat suo archipresbitero vel decano, predictis archipresbiteris et decanis sub eadem districtione mandantes, quatenus antequam de synodo predicta recedant, nomina curatorum sibi subditorum, qui in premissis defecerint, nobis non differant intimare, scituri quod contra transgressores hujus, tanquam contra inobedientes et perjuros, quatenus de jure poterimus, sine remissione qualibet, parati cum Apostolo omnem inobedienciam ulcisci, procedemus, cum nobis ascriberemus ad culpam in hoc casu relaxare vindictam.