SIMON, permissione divina Cant. archiepiscopus, totius Angliae primas, et apostolicae sedis legatus, venerabili fratri nostro Roberto, Dei gratia Sarum episcopo, salutem, et fraternam in Domino charitatem. 
Ex scripturis sacris didicimus, vitia saepe se ingerere, et virtutes esse mentiri, dum viz. sub figmento sanctitatis ad execranda proceditur; et sub specie cultus divini ad abominabilem Deo victimam properatur. 
Ab exordio nempe conditionis humanae, die duntaxat septimo hebdomadae, statuit omnium Conditor ab operibus abstinendum; sed succedente tempore gratiae, militans adjecit ecclesiae dies plurimos ab omnibus catholicis feriandos. 
Ex quibus postmodum usus hominum tolerante ecclesia, propter operandi necessitatem, nonnullos a feriandi ritu subtraxit, et quosdam in diversis catholicorum partibus festivos superaddit localiter observandos, qui quasi a primordiis, ob venerationem, sanctorum, in festivandi consuetudinem introducti fuerunt. 
Inconstantia tamen humana, ut plerumque in deteriora labente, quod in electorum Dei receptum erat honorem, conversum est in blasphemiam, et abominationem dum viz. conventiculae negotiationis, et alia exercitia illicita diebus hujusmodi potissime ingeruntur; quod vero ad devotionis parabatur compendium, in dissolutionis erigitur cumulum, dum in ipsis festivitatibus taberna colitur potius, quam ecclesia, comessationes et ebrietates uberius abundant, quam lachrymae et orationes; lasciviis insistitur et contumeliis magis, quam otio contemplationis; et quod praetermittendum non est, mercenarii, sine quorum operibus respublica regi non poterit, sub colore licito sic ab operibus mechanicis, diebus etiam, quos festivos constituunt ac sanctorum vigiliis abstinent, licet non minus per hebdomadam capientes, propterea de salario, per quod utilitas reipublicae graviter retardetur, quin potius impeditur, nec propter Dei honorem, sicut deceret, sabbatizant; sed etiam, juxta praemissa, Deum ipsum, et sanctam ecclesiam in diebus hujusmodi, per abominationes suas pessimas scandalizant, tanquam solennitates ipsae ad prophanationis, et perversitatis exercitium gratis fuerant institutae: quae quanto magis protenduntur in numero, tanto abundantius cultores abusionum hujusmodi in suis excessibus insolescunt. 
Ut igitur tam superstitiosis adinventionibus, et etiam fraudulentis mercenariorum hujusmodi commentis occurratur, et eorum attenuetur occasio, et memoriae sanctorum feriandae, juxta primam ecclesiae institutionem, in debita habeantur veneratione, reservata facultate viris ecclesiasticis, aliisque majoribus, ac sibiipsis sufficientibus quorumcunque festorum, prout eis placuerit ad Dei honorem, in suis ecclesiis, vel capellis solenniter venerandi; de fratrum nostrorum consilio dies festos praesentibus inserere duximus, quibus, viz. ab universis popularium operibus, etiam reipublicae utilibus, per nostram Cantuar. provinciam, fuerit regulariter abstinendum. 
Inprimis, sacrum diem dominicum, ab hora diei Sabbati vespertina inchoando, non antea praeveniendo, ne Judaicae professionis participes videamur. 
Quod etiam in festis, quae suas habent vigilias, observetur. 
Item festa nativitatis Domini; sanctorum Stephani; Johannis; Innocentium; Thomae Martyris; Circumcisionis; epiphaniae Domini; purificationis beatae Mariae; S. Matthiae apostoli; annunciationis beatae Mariae; Paschae, cum tribus diebus sequentibus; S. Marci Evangelistae; apostolorum Philippi et Jacobi; inventionis sanctae Crucis; ascensionis Domini; Pentecostes, cum tribus diebus sequentibus; corporis Christi; natalis S. Johannis Baptistae; apostolorum Petri et Pauli; translationis S. Thomae; S. Mariae Magdalenae; S. Jacobi apostoli; assumptionis beatae Mariae; S. Laurentii; S. Bartholomaei; nativitatis S. Mariae; exaltationis sanctae Crucis; S. Matthaei apostoli; S. Michaelis; S. Lucae evangelistae; apostolorum Simonis et Judae; omnium Sanctorum; S. Andreae apostoli; S. Nicolai; conceptionis beatae Mariae; S. Thomae apostoli; solennitates dedicationis ecclesiarum parochialium; et sanctorum, in quorum honore ecclesiae parochiales dedicantur. 
Aliaque festa, quae in singulis dictae provinciae dioec. per locorum ordinarios, ex certa scientia, peculiariter indicuntur. 
Vobis igitur mandamus, quatenus praemissa omnia et singula ad subditorum vestrorum notitiam deducentes, eos moneatis, ac efficaciter inducatis, ut festa superius enumerata, prout suis acciderint temporibus, summo opere observent, et debito venerentur honore, et ad parochiales eorum ecclesias reverenter diebus ipsis accedant, missarum et aliorum divinorum officiorum complementum expectent, pro ipsorum, caeterorumque fidelium, vivorum et defunctorum salute; Deum devote, et sinceris mentibus oraturi, sic festorum ipsorum decurrendo solennia, ut ipsi et alii catholici, pro quibus oraverint, sanctos, quorum festa celebraverint, intercessores mereantur habere assiduos apud Deum. 
Intimetis etiam subditis vestris hujusmodi, quod reliquis sanctorum festivitatibus, impune poterunt ad opera procedere consueta. 
Si vero aliqui operarii conductitii occurrerint, qui festis peculiaribus, non, ut praefertur, indictis, a consuetis operibus cessare praesumpserint, ut sic, secundum praemissa, eos defraudent, quorum ministerio se astrinxerint, ipsos a superstitionibus hujusmodi canonice compescatis, et faciatis per alios compesci per ecclesiasticas censuras; et quid feceritis in praemissis, nos, citra festum nativitatis beatae Mariae virginis, proximo nunc futurum, certificetis per vestras literas patentes, harum seriem continentes. 
Dat. apud Maghfeld 16. cal. Augusti, anno Dom. M.CCC.XXXII. et nostrae consecrationis anno quinto. 
