Incipiunt precepta synodalia diocesis Constantientis.
(1) De presbyteris qualiter se debent habere venientes ad synodum et redeuntes ab ea.
Quoniam propter indevotiones, ut non dicamus derisiones, quorumdam ad synodum venientium novimus in populo retroactis sepe temporibus scandala suborta fuisse, ut propter casus consimiles ministerium nostrum, qui quasi signum ad sagittam positi sumus, inter laicos non vilescat, jubemus ut sacerdotes et clerici eundo et redeundo, cum devotione et humilitate, in gestu et habitu exhibeant se modestos.
Jejuni statim post pulsationem grosse campane intrent synodum, in superpelliciis presbyteri et beneficiati, abbates autem et priores cum capis sericis, juxta suum ordinem, incedendo, sint induti.
(2) Ne clerici vel monachi recedant a diocesi nostra sine licentia.
Precipimus districte ne aliqui recedant a nostra diocesi causa commorandi vel peregrinandi, sive sint abbates, sive priores, sive alii; et si majores eos ad se vocaverint, non recedant sine auctoritate nostra, alioquin revertentes non admittemus.
(3) Ut bona prioratuum ibidem et in pios usus expendantur.
Quoniam vero prioratibus quidam deputati, non eis que Dei sunt intendentes, nec bona prioratuum prout debent expendentes, sed avaritie et cupiditati potius intendunt, precipimus districte sub pena excommunicationis ut bona prioratibus collata in ipsis prioratibus expendant hospitalitatem, prout facultates locorum poterunt, facientes, et in pias elemosynas erogantes, ut devotio populorum erga domos religiosas augeatur, alioquin ipsos ab administrationibus sibi collatis expoliamus.
(4) Vicario quoquo modo constituto XV libre assignentur.
Vicarias sufficientes, jamdudum est, precipimus assignari, videlicet XV libras turonensium, licet autem [1] perpetui vicarii non constituantur, sed pro tempore constituantur post concilium, videlicet quod quia rectoribus damus licentiam in scholis morandi vel peregrinandi, vel impotentes sunt ad serviendum.
Volumus tamen ut vicariis vicaria XV librarum turonensium assignetur, et hoc nostra auctoritate, ne ecclesie fiant quasi venales, ita quod si reversus de scholis vel de peregrinatione sua, voluerit in propria persona deservire, pro tempore substituto satisfaciat competenter.
(5) De vicariis assignatis.
Vicarias vero a nobis assignatas nullus auctoritate sua audeat diminuere, et qui sine auctoritate nostra eas diminuunt, vel institutos a nobis in fraudem nostre assignationis vel institutionis concilii, auctoritate quarumcumque litterarum eos molestaverint; alios excommunicabimus et excommunicatos denunciabimus, etiam occasione pensionis antiquitus ibi percepte.
(6) De ecclesiis et locis religiosis, qualiter debentur appropriatis.
Quia vero obtentu libertatis a nobis, vel ab ecclesia nostra abbatiis vel locis religiosis facte, non debent ecclesie vel capelle sine servitio remanere, precipimus ut, absque molestia et contradictione super ecclesiis vel capellis, victum presbyteris secundum formam pretaxatam assignent, nec nos, et ipsos auctoritate domini pape vel alterius permittant molestari, alioquin, propter ingratitudinem de bonis sibi collatis, meritis suis exigentibus, eos privabimus, nonobstante si dicant quod omnes redditus ad ecclesias sibi pertinentes vel capellas, sint ab antiquo appropriati.
(7) De non appropriandis ecclesiis sive capellis.
In concilio fuit statutum ut nullus episcopus ecclesiam decetero appropriet loco religioso sine consilio sui capituli et assensu, et quicquid super hoc factum fuerit aliter decrevit concilium non tenere, proinde jubemus ut qui ecclesias sine consilio et assensu capituli Constantiensis in ipsa diocesi ut appropriatas tenent et decimas, nobis personas idoneas ad eas representent, vel instrumenta, si que habeant, super his nobis studeant exhibere, alioquin nos, tam nostra auctoritate ordinaria quam apostolica, dictas ecclesias vel decimas personis idoneis conferimus.
(8) De juramento vel pactione non exigendis a presentato vel presentando.
Districte precipimus ne abbates vel persone juramenta exigant a clericis antequam eos presentent, nec de augmentando pensionibus, nec quod contenti erunt eo ad quod presentat eos.
Similiter ne clerici eis juramento faciant ante presentationem [2] sub anathemate prohibemus, et qui exigeant et qui prestiterint excommunicatos reputamus.
Item precipimus ne resignent in manibus patronorum vel personarum privatarum.
(9) De monachis et canonicis regularibus.
Item prohibemus ut monachi non pauciores tribus alicubi morentur, et ad regulares hoc extendi canonicos declaramus, ubi sufficiunt facultates.
(10) De elemosynis ecclesiarum.
Similiter prohibemus ne aliqui elemosynas ecclesiarum auctoritate sua occupent, aut eas ad laicalem feudum extra jus Ecclesie convertant, vel elemosynas ecclesie, que dicuntur ad unum usum collate, scilicet ad luminare vel presbyterum, sine auctoritate nostra non audeant ad alium usum convertere.
Si quis autem presbyter cupiditate ductus, scilicet pro pecunia, vel pro filiis, vel nepotibus, ut inde feodentur, illud facere ausus fuerit beneficio se noverit cariturum.
(11) De leprosis, religiosis et infirmis.
Precipimus ut quelibet abbatia intra muros suos domum habeat ad leprosum ibi ponendum, si forte ita contigerit, non extra nisi in loco religioso, quia etiam domus inde vilescit, et per hoc mutua fraternitas amittitur erga ipsum, preterea circa curam infirmantium et debilium operam debitam adhibeant diligenter, ita quod secundum loci facultatem, juxta cujuslibet debilitatem vel infirmitatem, omnia eis necessaria ministrentur.
(12) De pensionibus injuste non percipiendis.
Quoniam vero Omne quod non est ex fide, peccatum est, et tempus non minuit peccatum sed auget, excommunicamus omnes religiosos, qui scienter sine auctoritate hujus Ecclesie pensiones in ecclesiis percipiunt, licet eas perceperint ab antiquo.
(13) Ne clerici vel monachi placita laicorum sectentur.
Item districte precipimus ne presbyteri vel clerici vel monachi placita laicorum pertractent, vel firmas illorum teneant, nec in rebus eorum procuratores existant, et ne assisias sectentur, nisi propter domorum suarum emergentes necessitates: sacris enim Dei sacerdotes oportet vacare assidue.
Quod si contra fecerint, vel propter hoc molestiam perpessi fuerint, sive de patrimonio, sive de rebus suis, ab Ecclesia non subvenietur, cum sit indignum eis ab Ecclesia subveniri, per quos constat in Ecclesia scandalum generari.
(14) Ne patroni decime ad firmam tradantur.
Prohibemus districte ne abbates vel monachi vel canonici regulares accipiant ad firmam decimas, quarum sunt patroni, sive ad unum annum, sive duos annos, sive ad vitam illius qui decimas habet.
Prohibemus sub pena excommunicationis ne decime laicis patronis, vel alicui de eorum familia tradantur, vel eis qui imposterum Ecclesiam possint molestare occasione hujusmodi, similiter nec prepositis eorum, vel aliquibus extra jurisdictionem nostram commorantibus, similiter nec laicis, maxime balliviam habentibus.
(15) De oneribus ecclesiarum.
Item statuimus ut religiosi et alii, qui in ecclesiis aliquid percipiunt, pro rata quam ibi percipiunt, onera episcopalia et archidiaconalia sustineant, at ad edificationem ecclesiarum secundum ordinationem nostram et archidiaconorum subministrent, non obstante si dicant quod nunquam aliquid ad hoc posuerunt.
(16) De compoto domorum religiosarum reddendo.
Quia vero utilitatibus et necessitatibus domorum religiosarum providere cupimus et debemus, et ne bona earum prodige et in pravos usus expendantur, et murmurationes de claustris removere, statuimus ut in qualibet abbatia abbas et ballivus quater in anno compotum de redditibus et expensis eorum conventui terminis assignatis reddant, ita quod summa reddituum et expensarum in scriptis redigatur et in quolibet termino scriptum de expensis anni habeat tam abbas quam conventus, sigillo abbatis et sigillo conventus sigillatum, ac nobis in fine anni, vel atornatis a nobis, tam de expensis quam de redditibus respondeat competenter.
Idem dicimus de prioratibus, qui de redditibus sibi deputatis et expensis quater in anno coram fratribus, si ibi fuerint, et coram atornato a nobis computent, et in fine anni coram nobis respondeant, maxime ubi timetur de dilapidatione, vel quod priores bona in bonos usus, vel non ipsis locis expendant.
(17) Ne in prioratibus numerus deficiat.
Idem cum temporibus nostris divinus cultus non debeat diminui sed potius augeri, prohibemus ne in prioratibus numerus monachorum, qui ibi deservire debent, diminuatur, nec annihiletur, cum facultates ecclesie non sint diminute, alioquin bona prioratuum in manu nostra retinemus, et insuper archidiaconis qui in his curam adhibeant diligentem.
Similiter precipimus quod abbates prioribus suis socios dent competentes, qui sint bone vite et conversationis honeste, et per quos divinum officium celebrari possit, et licet omnes sacerdotes ad horas canonicas decantandas singulis diebus teneantur, precipue tamen monachi et alii regulares, qui arctiori regule et voto tenentur adstricti, provide jubemus ut monachi sui alii regulares in ecclesiis parochialibus commorantes singulis diebus divinum officium decantent in eis, aut parochialis intersint officio sacerdotis.
Quod si non fecerint, per sacerdotem loci vel decanum nobis precipimus intimari.
(18) De confessoribus abbatum, priorum et sacerdotum.
Precipimus et abbates et priores a nobis constituti nobis confiteantur vel de licentia nostra sibi virum providum et discretum eligant confessorem, ita dominus papa constituit.
Similiter presbyteri confessoribus a nobis atornatis, saltem semel anno confiteantur.
