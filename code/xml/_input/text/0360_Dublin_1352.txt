Quoniam sanctorum patrum decreta pro moribus reformandis et excessibus corrigendis quantumcunque hactenus salubriter ordinata effectum pro quo ordinentur tamen plenum sortiri non possint, eo praesertim quod humana natura ad malum faciliter inclinans contra iuris remedia ob animarum salutem feliciter instituta per suas nodosas et intricabiles machinationes novas adinventiones cotidie nititur producere; nos Johannes permissione divina Dubliniensis archiepiscopus una cum suffraganeis nostris in concilio nostro provinciali in ecclesia nostra Sanctae Trinitatis Dubliniae die Mercurii proxima post festum Sancti Patricii anno Domini MCCCLIo celebrato, ad laudem Dei ac gloriosae virginis et Dei genetricis Mariae omniumque sanctorum et sanctae matris ecclesiae venustatem, pro moribus subditorum solidandis et vitiis extirpandis constitutiones infrascriptas breves et utiles pro tempore iam instanti, de consensu et assensu suffraganeorum nostrorum praedictorum ac nostrorum et eorundem suffraganeorum capitulorum necnon et aliorum omnium quorum consensus requiritur in hac parte duximus promulgandas; decernentes eas a quibuscunque subditis nostrarum civitatis, dioecesis et provinciae fore futuris temporibus firmiter observandas.
(1) De celebratione festi Conceptionis Beatae Virginis Mariae.[1]
Stella maris Maria mater nostri Salvatoris radiis splendidissimis suae magnificae pietatis totam machinam illuminans orbis terrarum ab omnibus Christianae fidei cultoribus inter omnes sanctos Dei est praecipue veneranda; et si in ecclesia militanti non poterit venerari ut est digna, congruit tamen ut ipsam devotis laudum praeconiis quibus possumus laudemus in terris, quae filium suum interpellat pro nobis iugiter in caelis. 
Statuimus igitur hoc sacro approbante concilio quod festum Conceptionis ipsius gloriosae Virginis Mariae [2] per totam provinciam perpetuis temporibus sub duplici festo solemniter celebretur; subditis eiusdem provinciae firmiter iniungentes quod in eodem festo in ecclesiis suis parochialibus conveniant et divinis intersint officiis et praecipue in missa, et pro suorum remissione peccatorum Deum et dictam gloriosam Virginem sinceris mentibus studeant exorare, ab omni opere servili rurali et manuali prorsus abstinendo, sicut in festo Nativitatis eiusdem Virginis [3] a Christi fidelibus observatur; et servitium de conceptione fiat eodem modo quo in Nativitate, hoc mutato, quod ubi dicitur ‘nativitas’ in festo Nativitatis dicatur ‘conceptio’ in festo Conceptionis.
(2) De celebratione festorum Beatae Annae, Sancti Iacobi apostoli, translationis Sancti Thomae martyris et Sanctae Catharinae martryis.[4]
In ecclesiasticis siquidem legitur historiis, sicut sanctorum patrum instituta testantur, gloriosum Deum voluisse honorem, reverentiam et obsequia parentibus fecundatis exhiberi a sobole procreata, ut per haec et alia sibi invicem exhibita stirpis in propagines honoris praerogativa clarius elucescat. 
Quam igitur veneranda memoria Beatae Annae[5], quae sanctissimam Mariam Dei genetricem ac Salvatoris nostri matrem suis gestabat visceribus, in utero sanctificata divinaque opitulante gratia ipsam genuit et feliciter produxit in lucem! Nos igitur Iohannes archiepiscopus supradictus ipsam Beatam Annam cuius memoriam ob vitae eius sanctitatem et puritatem suis gloriosis meritis exigentibus digne duxit sancta mater ecclesia excolendam a subditis nostrarum dioecesis et provinciae Dubliniensium devotius venerari mentibus cupientes, praesentis concilii auctoritate statuimus et ordinamus quod festum Sancti Iacobi apostoli [6], necnon et translationis Sancti Thomae martyris [7] qui post multas et varias persecutiones quas sustinuit pro defensione ecclesiasticae libertatis martyrii gladio feliciter occubuit, ac festum Beatae Catharinae virginis et martyris gloriosae [8], in singulis ecclesiis nostrarum dioecesis et provinciae praedictarum sub duplici festo singulis annis diebus suis solemniter celebrentur; et quod subditi praedicti in honorem ipsorum sanctorum Deum devote in ecclesiis suis parochialibus contemplantes ab huiusmodi servili rurali et manuali operibus se in festis abstineant antedictis, et divinis officiis vacent devotius et intendant; singulis curatis ecclesiarum praedictarum sub poena maioris excommunicationis districte praecipientes quod proprium servitium de dictis sanctis in singulis suis ecclesiis scriptum et eisdem ecclesiis appropriatum, ubi propria historia de eisdem sanctis in ecclesiis non habetur, habeant infra sex menses a tempore publicationis praesentium continue numerandos; et quod servitium Beatae Annae sicut in festo Beatae Mariae Magdalenae [9] canitur mutatis mutandis interim celebretur; qui quidem curati singularum dioecesium qui historias huiusmodi iam non habent, eas in ecclesiis cathedralibus dictarum dioecesium invenient transcribendas.
(3) Contra violatores sequestri ecclesiastici.[10]
Quorundam subditorum nostrae Dubliniensis provinciae malitia taliter inolevit quod praecepta licita et decreta sacrorum canonum ac suorum ordinariorum contemnere non verentur ecclesiastica reverentia minime formidata, dum ipsorum ordinariorum sequestra ex causis iustis et veris in bonis ecclesiasticis et aliis licite interposita in contemptum clavium ecclesiae praesumant nequiter violare. 
Ut igitur dicti praesumptores a suis malitiis arceantur, praesentis deliberatione concilii statuimus quod violatores sequestrorum per nos vel suffraganeos nostros aut nostra seu ipsorum suffraganeorum auctoritate interpositorum in dicta nostra provincia post et contra publicationem eorundem sequestrorum palam factam in locis in quibus bona sic sequestrata consistunt maioris excommunicationis sententiam incurrant ipso facto.
(4) De clandestina desponsatione.[11]
Licet clandestina matrimonia sint per sanctos canones interdicta, verumtamen subditi nostrae Dubliniensis provinciae ad vetita faciliter inclinantes matrimonia clandestina contrahere consueverunt, bannis in facie ecclesiae iuxta ipsos sacros canones non praemissis et multotiens in gradibus consanguinitatis vel affinitatis prohibitis in iure, uno contrahentium vel utroque in lecto aegritudinis tunc iacente et adhibita ibidem certa solemnitate per capellanos stultos et indoctos; taliter contrahentes temporibus suis stant adinvicem copulati ac si bannis legitimis praecedentibus huiusmodi matrimonia fuissent in facie ecclesiae legitime celebrata, sicque liberi illegitimi adulterini et incestuosi pluries procreantur ac animarum pericula damnabilia oriuntur. 
Nos igitur, huic abusioni pestiferae occurrere cupientes, hoc sacro approbante concilio, inhibemus ne subditi nostrae provinicae matrimonia clandestina solemnizare sub modo praetacto aut solemnizari facere in lectis vel alibi extra ecclesiam quovismodo seu in ecclesiis nisi bannis publice trinis edictis per tres dies festivos intra missarum solemnia iuxta formam canonum praedictorum praecedentibus praesumant, sub poena maioris excommunicationis quam tam taliter contrahentes quam presbyteros huiusmodi matrimonia solemnizantes incurrere volumus ipso facto.
(5) De excommunicatione falsorum testium in causis matrimonialibus.[12]
Quia saepe contingit matrimonia rite et legitime contracta per falsas fictas causas testesque corruptos et subornatos damnabiliter divortiari in gravissimum periculum animarum, praesentis auctoritate concilii excommunicamus omnes illos qui scienter falsum testimonium perhibent[13] vel perhibere procurant, et qui tales testes scienter producunt in causa matrimoniali illicita, et maxime ubi agitur contra matrimonium, necnon iudices qui scienter illicite coniungendos copulant vel separant licite iam coniunctos.
(6) De immunitate ecclesiae.[14]
Item in statuto bonae memoriae Domini Alexandri nostri praedecessoris immediati in concilio provinciali edito novimus ordinatum quod impedientes fugientibus ad ecclesiam alimenta ministrari et qui ipsos fugientes ab ecclesiis vel coemeteriis earum aut aliis locis immunitatem ecclesiasticam obtinentibus extrahere vel extractos occidere praesumpserint, sententiam maioris excommunicationis incurrant. 
Huic statuto salubri auctoritate praesentis concilii adiciendo statuimus quod nullus in praedictis locis immunitatem ecclesiasticam sic habentibus etiam laicus in laicum manus iniciat temere violentas aut res alienas in locis praedictis causa custodiae pro salvatione earundem depositas asportare vel facere asportari praesumat, unde libertas ecclesiae aliqualiter violetur, vel talia praesumentibus auxilium, consilium, consensum vel favorem praebeat publice vel occulte; alioquin contravenientes vinculo excommunicationis consimili innodamus, ceteris poenis contra in statuto dicti praedecessoris nostri et sacris canonibus promulgatis in suo robore duraturis.
(7) De celebratione Sanctae Parasceves.[15]
Dominus noster Iesus Christus descendens a patre luminum ad terram miseriae tenebrosam de beatissima gloriosa Virgine Maria incarnari et in mundo Deus et homo inter homines voluit conversari.
Die videlicet sanctificato Parasceves, horis videlicet matutinali a Iudaeis captus, prima coram Pontio Pilato iudice ductus, tertia illusus et[16] corona spinea coronatus, sexta cruci ab ipsis Iudaeis perfidis conclavatus, nona in cruce pendens mortuus, vespertina de ipsa cruce depositus, et completoria extitit traditus sepulturae; sicque circa eius flagellationes passionem et ipsius sanctissimi corporis mysterium erat tota expedita dies ipsa. 
Dignum est ergo quod dies illa a Christicolis per ipsius Domini nostri acerbissimam mortem ab infernalibus suppliciis ad gaudia aeterna redemptis festivius veneretur et[17] eo die ad laudem et gloriam eius nominis ieiuniis, orationibus et absequiis Deo placabilibus insistatur. 
Et licet ipsa dies sic sanctificata quasi[18] per universum mundum ab obsequiis reservetur et debeat reservari, quidam tamen de praemissis in istis partibus immemores opera ruralia et saecularia eodem die non metuunt exercere. 
Nos igitur hoc sacro concilio approbante ex abundanti statuimus et decernimus ipsa sanctificata die ut praemittitur ab huiusmodi ruralibus et saecularibus operibus fore in nostris dioecesi et provincia decetero penitus abstinendum, ita quod praetermissis huiusmodi saecularibus occupationibus liberius Dei obsequiis vacare valeat populus Christianus.
(8) De inclinatione genuum ad nomen Domini nostri Iesu Christi.[19]
Cumque dicatur per apostolum ut in nomine Domini Iesu Christi omne genu flectatur caelestium, terrestrium et infernorum,[20] quantum pium et fluctuosum esse censemus quod Christi fideles cum ipsum sanctum nomen ipsorum auribus insonuerit, Deo inclinent devotius cor et caput, consentiente eodem concilio monemus et hortamur in Domino subditos nostrae provinciae Dubliniensis quod omnes in singulis ecclesiis per nostras dioecesim et provinciam divina officia quotiescunque celebrantes et audientes, tam clerici cuiuscunque status quam laici, tam in choro quam alibi in ecclesia, audito eo sanctissimo nomine Iesu mentem caput et corpus devotissime inclinent et humillime Deo flectent; et ut eo ferventius et perseverantius in isto sacro proposito perseverent, quo sunt mercedem spiritualem a Domino accepturi, singulis subditis dioecesis et provinciae praedictarum vere de peccatis suis confessis et contritis in dictis choris et ecclesiis, cum ipsum sanctissimum et dulcissimum nomen Iesu intra missarum et aliorum divinorum officiorum solemnia audierint, humiliter sic inclinantibus decem dies indulgentiae, videlicet qualibet die Dominica et aliis festis per anni circulum duplicibus de Omnipotentis Dei misericordia confidentes misericorditer elargimur; insuper universis et singulis ecclesiasticis tam religiosis non exemptis quam aliis, tam in ecclesiis cathedralibus quam parochialibus et aliis locis ubi divina officia licite celebrantur, eadem celebrantibus officia et eisdem interessentibus, firmiter Iniungentes quod ipsi ad honorem et exaltationem nominis sanctissimae et individuae Trinitatis, Patris et Filii et Spiritus Sancti, quotiescunque dicitur ‘Gloria Patri et Filio et Spiritui Sancto’ ad eadem verba Deo humiliter se inclinent unde viventes a Deo in terra gratiam et morientes caeli gloriam merito reportabunt.
(9) Quod censurae ecclesiasticae debent in parochialibus ecclesiis publicari.[21]
Cum censurae ecclesiasticae eo magis timeantur quo solemnius divulgantur ad poenam delinquentium et terrorem, decernimus et ordinamus quod excommunicationum sententiae tam in nostris quam in praedecessoris nostri constitutionibus superius promulgatae ter per annum, videlicet prima Dominica in Adventu Domini, Dominica in Septuagesima et Dominica proxima ante festum Sancti Petri ad vincula[22], intra missarum solemnia, cum maior aderit populi multitudo, candelis accensis, campanis pulsatis in singulis ecclesiis parochialibus nostrarum dioecesis et provinciae per locorum presbyteros, ac nihilominus in singulis ecclesiis cathedralibus et collegiatis earundem in tribus festis solemnibus per tres presbyteros albis indutos solemniter publicentur et in lingua materna maxime ad laicorum intelligentiam exponantur.
(10) De publicatione canonum.[23]
Ut autem dictarum constitutionum recens infuturum habeatur memoria, mandamus coepiscopis et suffraganeis nostris universis quod ipsas in suis dioecesibus per se et alios faciant solemniter publicari et firmiter observari ac in suis synodis episcopalibus singulis annis publice recitari; ut per eas perversorum refrenetur audacia libertatesque et iura ecclesiastica conserventur illaesa ad utilitatem communem ac[24] laudem et gloriam nominis Iesu Christi qui pacem et tranquillitatem ecclesiae et terrae Hibemicanae foveat et confirmet. Amen.