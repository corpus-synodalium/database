Anno Domini Mil CCCC I [1], XXVIII mensis septembris in aula episcopali Aquensi toto clero diocesis Aquensis convocato et existente in synodo facto et celebrato per reverendum in Christo patrem dominum Garsiam Arnaldi, Dei et apostolice sedis gracia episcopum Aquensem, assistentibus sibi et presentibus venerabilibus capitulo Aquensi ecclesie et omnibus abbatibus de voluntate, assensu et ordinatione expressis totius cleri predicti publicate fuerunt constitutiones que sequuntur.
(1) De fructibus beneficiatorum defunctorum.
Et primo cum pullulent et accidant de die in diem atque oriantur multe altercationes super fructibus beneficiatorum decedentium que tota seu pars eisdem defunctis pro peracto servicio debeatur, statuimus quod si rectores, diachoni, subdiachoni, scolastici seu alii beneficiati moriantur aut decedant extante festo Pasche Domini, sed [2] attingant viventes diem festivitatis predicte, quod cedat eisdem defunctis seu heredibus vel executoribus eorum medietas bladi grossi et animalium.
Et si dicti beneficiati vivant tantum quod attingant diem nativitatis beati Johannis Baptiste bladum grossum et omnia animalia illius anni eisdem decedentibus seu executoribus, ut prefertur, cedant.
Si autem tantum vivant quod attingant primam diem Augusti, tunc cedant eis et lucrentur omnes apes et medietatem vini et pomascii.
Si vero pervenerint ad diem festivitatis Assumptionis beate Marie, tunc lucrentur et habeant medietatem bladi minuti.
Et si attingant aut perveniant ad primam diem mensis octobris, habeant et lucrentur totum bladum minutum.
Item statuimus de prebendis seu capellaniis et aliis beneficiis simplicibus quod quisque prebendarius seu capellanus aut quicumque alius simplex beneficiatus decedens seu ejus heredes et executores habeant et recipiant omnes et singulos fructus, feuda et census, jura, redditus et deberia secundum ratam seu quotam temporis quam beneficiatus decedens vixerit et deservierit sine quacumque contradictione, et hoc pro debitis et necessariis suis et sepulture sue supportandis.
Item statuimus quod notarii curie nostre jurati valeant et possint proponere et ut procuratores comparere et causas defendere pro beneficiatis quibuscumque nostre diocesis Aquensis, et hoc dumtaxat quando ipsi beneficiati agunt seu defendunt beneficiorum suorum jura seu fructus aut deberia eis ratione ipsorum beneficiorum pertinentia.
Item statuimus quod omnia jura et deberia leprosorum sive giesitarum defunctorum duplicentur et solventur rectoribus eorumdem, attento et considerato, quod predicti rectores nulla jura personalia ab eisdem recipiunt.
Et fuerunt notarii ad hoc requisiti super publicatione dictarum constitutionum, magistri Johannes de Busqueto, Stephanus de Gonte, Raymundus de Vinea, presentibus domino Bertrando de Ativo canonico bajonensi, dominico de Beneruco notario Aquensi oriundo et pluribus testibus etc.
(2) De decem preceptis decalogi.
Et ad ampliorem rectorem ecclesiarum et clericorum informationem scire oportet quod decem sunt precepta legis que in duobus mandatis caritatis continentur, scilicet in dilectionem Dei et proximi; de quibus dicit psalmista in psalterio decem cordarum Psallam tibi et alibi in psalterio decacordo Psallam tibi, id est in decem preceptis.
Quorum quidem preceptorum tria sunt in prima tabula pertinentia ad cognitionem Trinitatis et dilectionem.
Et eorum primum est: Non habebis deos alienos id est non facies tibi sculptile, neque omnem similitudinem.
Et istud preceptum precipue refertur ad personam Patris, secundum preceptum est pertinens ad personam Filii, scilicet non assumes nomen Dei tui in vanum quod est dicere secundum litteram: Non jurabis pro nichilo nomen Dei.
Spiritualiter vero precipitur non putes Dei Filium creaturam tantum esse, quia omnis creatura vanitati subjecta est, sed equalem Patri secundum Deitatem, minorem vero secundum humanitatem.
Tertium preceptum est et refertur precipue ad Spiritum Sanctum, scilicet memento ut diem sabbati sanctifices, ubi secundum litteram precipitur sabbati observantiam, spiritualiter vero sabbatum interpretatur requies, ut hic sit a vitiis requies et in futuro Dei contemplationem expectes scilicet Spiritu Sancto, id est, ex caritate et a dono Dei.
Primum preceptum quod est de uno Deo colendo pertinet ad Patrem in quo est unitas vel auctoritas, secundum ad filium in quo et equalitas, tertium ad spiritum sanctum in quo est utriusque communitas.
Accepit enim ecclesia hoc donum a Spiritu Sancto, ut in Spiritu Sancto fiat remissio peccatorum.
Septem alia precepta pertinentia ad proximi dilectionem sunt in secunda tabula.
Quorum primum ad carnalem patrem pertinet, quod est: honora patrem tuum et matrem ut sis longevus super terram.
Secundum est: non occides.
Tertium est: non mecaberis, id est non alicui mulieri miscearis carnaliter, excepto federe matrimonii; Quartum est non furtum facies ubi sacrilegium rapina, et omnis usurpatio rei aliene prohibetur.
Quintum est: non loqueris contra proximum tuum falsum testimonium, ubi crimen mendacii et perjurii prohibetur.
Sextum preceptum est: non desiderabis uxorem proximi tui.
Et differt ab illo precepto, non mecaberis, quia ibi factum reprehenditur, hic concupiscentia et voluntas.
Septimum est: non concupisces domum proximi tui non servum nec ancillam etc.
Et differt ab illo precepto, non furtum facies, quia ibi factum, hic voluntas et concupiscentia prohibetur; unde versus [3].
Unum crede Deum, ne jures vana per ipsum
Sabbata sanctifices, venerare parentes.
Non mecaberis, non furtum facies,
Non sis occisor.
Non testis iniquus.
Non cupias sponsam, nec rem quam scis alienam.
(3) De articulis fidei.
Quia sine fide impossibile est Deo placere, eo igitur attendant ecclesiarum rectores, clerici et fideles universi ut fidem habeant et observent que in collectione articulorum consistit.
Et, omissis aliis opinionibus, articuli fidei taliter distinguntur et in universo quatuordecim sunt articuli quorum septem pertinent ad divinitatem et alii septem ad humanitatem.
Primus articulus qui pertinet ad divinitatem et est de virtute essentie est dum dicit: Credo in Deum, et non dicit deos, quia non sunt plures sed unus tantum; unde in simbolo misse dicitur.
Credo in unum Deum.
Alii tres sequentes ad divinitatem pertinentes denotant discretionem personarum.
Primus est de persona Patris, unde dicitur in simbolo.
Patrem omnipotentem.
Secundus est de persona Filii, unde dicitur in simbolo.
Et in Jhesum Christum Filium ejus etc.
Tertius de persona Sancti Spiritus, unde dicitur: Et in Spiritum etc.
Et est sensus unam essentiam, et unum Deum credo et tres personas, scilicet Deum Patrem, Deum Filium, Deum Sanctum Spiritum.
Et isti quatuor articuli sequentes pertinent ad deitatem quoad affectus ipsius deitatis.
Primus indicat effectum creationis unde dicit.
Creatorem celi et terre.
Secundus indicat effectum reconciliationis, unde dicit.
Sanctam ecclesiam catholicam sanctorum communionem et remissionem peccatorum.
Et est sensus quod Deus reconciliabit te rectorem in sancta ecclesia, que est communio sanctorum et non alibi.
Et per hoc potestas clavium comprobatur.
Tertius articulus indicat effectum glorificationis, ibi cum dicit.
Carnis resurrectionem quoad corpus.
Vitam eternam quoad animam.
Habes ergo septem articulos.
Tres ultimi pertinent ad deitatem.
Alii vero septem articuli pertinent ad humanitatem Filii Dei domini nostri Jhesu Christi.
Primus est quod benedictus Filius Dei dominus noster Jhesus Christus conceptus est de spiritu sancto, secundus quod natus est ex utero virginali.
Tertius quod passus est sub Pontio Pilato crucifixus, mortuus et sepultus secundum humanitatem.
Quartus quod descendit ad inferos in anima.
Quintus quod resurrexit in carne.
Sextus quod ascendit in utroque, scilicet in carne et anima et sedet ad dexteram Dei Patris omnipotentis.
Septimus quod in fine seculi veniet judicare vivos et mortuos et reddere unicuique secundum opera que fecerit in hac vita tam reprobis quam electis.
Nam omnes cum suis propriis corporibus que nunc gestant resurgent, ut recipiant secundum opera sua, sive bona fuerint, sive mala, reprobi cum diabolo penam eternam, et justi cum Christo gloriam sempiternam.
Et de istis septem articulis ad humanitatem domini nostri Jhesu Christi pertinentibus sunt isti versus.
Concipitur, nascitur, patitur, descendit in yma.
Surgit et ascendit, veniet discernere cuncta.
Articulos vero in simbolo, scilicet.
Credo unum Deum et Quicumque vult scire tenantur maxime prelati et rectores animarum curam habentes explicite et distincte.
Simplicibus autem et forte omnibus laycis sufficit ut quilibet adultus accedens ad fidem credat quod unus Deus est et quod est remunerator omnium bonorum.
Item oportet et simplices et laycos alios articulos credere implicite id est credere verum esse quicquid credit ecclesia sacrosancta.
Pena autem non credentium est gehenna perpetua juxta illud: Hec est fides catholica quam nisi quisque fideliter firmiterque crediderit salvus esse non poterit.
Premium vero credentium et catholicorum est vita et salus eterna.
Nam qui crediderit et baptizatus fuerit salvus erit.
Sacramenta vero ecclesiastica sunt septem, videlicet sacramentum baptismi, sacramentum confirmationis, sacramentum eucharistie sive corporis Domini, sacramentum penitentie, sacramentum matrimonii, sacramentum ordinis, sacramentum extreme unctionis, unde versus.
Abluo, firmo, cibo, piget, uxor, ordinat et unxit;
Que sacramenta supra sunt lecta et summarie declarata.
Dona Sancti Spiritus sunt septem, scilicet, donum sapientie, donum intellectus, donum consilii, donum fortitudinis, donum scientie, donum pietatis, donum timoris Domini, que in illo capitulo continentur: Egredietur virga de radice Jesse et flos de radice ejus ascendet, etc.
Septem sunt dona baptismi.
Primum salis collatio, secundum est aurium et narium linituminatio, Tertium sancte crucis in manu appositio.
Quartum est olei sancti perunctio.
Quintum est erismatis in capite appositio, sextum est aque baptismalis in corpore ablutio.
Septimum est in fronte sancta consignatio.
Septem sunt hore canonice de quibus est dictum supra.
Septem sunt dies seculi.
Septem sunt etates mundi, quibus completis, finietur mundus.
Septem sunt petitiones in oratione dominicali.
Septem sunt psalmi penitentiales.
Septem sunt peccata mortalia videlicet superbia, avaricia, luxuria, ira, gula, invidia et accidia unde versus:
Dat septem vitia dictio saligia.
In hac enim dictione saligia sunt septem littere, et queque littera designat unum peccatum mortale, ut potest patere cuilibet intuenti.
Septem sunt virtutes gratuite, quibus debet regi vita humana.
Quarum tres sunt theologice, scilicet fides, spes et caritas.
Et quatuor cardinales scilicet justicia, prudentia, fortitudo et temperantia.
Et licet hujusmodi virtutes sint gratuite per gratiam informate, possunt tamen fieri informes per culpam, sola caritate excepta, et iterum informari per penitentiam adveniente gratia que habitus est virtutum, origo, finis et forma.
Septem sunt opera misericordie corporalia, scilicet visitare infirmos, dare potum sitientibus, comestionem esurientibus, redimere captivos tegere nudos, hospitari peregrinos et pauperes et mortuos sepelire unde versus:
Visito, poto, cibo, redimo, tego, colligo et condo.
Septem sunt opera misericordie spiritualia que in hoc versu continentur:
Consule, castiga, solare, remitte, fer, ora et pacifica.
Septem sunt gaudia que gloriosa virgo Dei genitrix Maria habuit de Filio suo benedicto domino nostro Jhesu Christo.