Additio Willelmi episcopi
(1) Precipitur quod presbyteri clericos cujuscumque sint ordinis, in parochia sua commorantes, moneant quod tonsuram congruentem et honestum habeant habitum juxta statuta concilii, et si aliqui in hoc inobedientes vel rebelles fuerint, monitione premissa ab ingressu ecclesie arceantur. 
Quod si aliquis de hujusmodi presumptoribus tante sit potestatis, quod sine scandalo a presbytero, predicto modo, coerceri non possit, episcopo nuncietur.
(2) Prohibetur sacerdotibus ne mercata frequentent; sed si ex aliqua causa necessaria eos ad mercata ire oportuerit, in honesto habitu incedant, et quam breviorem poterint ibi moram faciant.
(3) In mercatis, non faciant comessationes [1], nec etiam alibi.
(4) Prohibetur sacerdotibus, ne officium advocationis exercere presumant, nisi forte in causa ecclesie sue, vel pro miserabilibus personis, pupillis et viduis parrochianis suis, hiis qui honeste deesse non possunt, et hoc absque pretii receptione, preter expensas moderatas.
(5) Presbyteri uno die duas missas non celebrent, nisi in necessitate nec detineant corpora mortuorum super terram, occasione pecunie extorquende.
(6) Precipitur sacerdotibus, quod bis in anno ad minus, videlicet in Adventu Domini et in quadragesima, peccata sua confiteantur confessoribus per singulos decanatus constitutis.
(7) Confessores nomina confitentium scribant, et ad episcopum ad synodum deferant.
(8) Presbyteri parrochianos suos moneant, ut frequenter in ecclesiis suis denuncient, quod omnes, saltem patres-familias et matres, ad confessionem veniant ante Pascha Floridum; et qui in hoc negligentes fuerint, in penam, usque post octavas Pasche, ad confessionem non admittantur, sed usque ad illud tempus a carnibus jejunabunt sicut in quadragesima.
(9) Presbyteri parrochianos suos solemniter penitentes faciant venire in capite jejunii ad ecclesiam cathedralem, ut per episcopum solemniter ab ecclesia ejiciantur, et similiter in die jovis proxima ante Pascha ut per episcopum ecclesie reconcilientur.
(10) Presbyteri injungant parrochianis suis confitentibus, quod omnia ablata, antequam testamentum vel legata faciant, plene restituant.
(11) Precipitur, quod presbyteri parrochianos suos, qui tribus dominicis continuis se ab ecclesia sua absentaverint sine causa justa et necessaria, interdicant, et ad episcopum mittant interdictos: militibus discurrentibus defertur.
(12) Precipitur sacerdotibus, quod diligentes et solliciti sint in monendo parrochianos suos de eleemosynis legatis ad fabricam ecclesie beate Marie faciendis, et legata fideliter querant et reservent ; scribant etiam nomina eorum qui legaverint, et ad episcopum ad synodum afferant, et sic ei appareat, qui in hoc fuerint diligentes et negligentes.
(13) Presbyteri in ecclesiis frequenter denuntient, eos qui matrimonia clandestina contrahunt et qui eis faciendis assistunt, esse excommunicatos.
(14) Precipitur, quod commodationes carrucarum quibus fieri solent que fiunt in festivis diebus, per sacerdotem fiant, ne [2] in hoc aliqua inter commodantes interveniat confusio.
(15) Precipitur, quod in celebratione missarum, quando corpus Christi elevatur, in ipsa elevatione vel paulo ante, campana pulsetur, sicut alias fuit statutum, ut sic mentes fidelium ab oratione excitentur.
(16) Presbyteri injungant parrochianis suis, quod quando matrimonium inter aliquos erit contrahendum, illi qui debent contrahere confiteantur, ob reverentiam sacramenti, peccata sua presbyteris suis, priusquam fidem prebeant de contrahendo, vel saltem antequam contrahant per verba de presenti.
(17) Presbyteri vero tunc solliciti sint de inquirendo, maxime super impedimentis matrimonii.