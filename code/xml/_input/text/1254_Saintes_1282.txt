Constitutiones domini Gaufridi de Sancto Bricio, promulgate in synodo Paschali, anno Domini MCCLXXXII.
(1) De sepultura excommunicatorum.
Cum in diocesi Santonensi corruptela inoleverit quod cadavera excommunicatorum defunctorum ita prope cimeteria vel intra a quibusdam contemptoribus nervi ecclesiastice discipline intumulantur, ut vix discerni possint sepulture profane excommunicatorum a sepulcris fidelium, hec decetero fieri prohibemus sub pena excommunicationis, cui subjacere volumus violatores constitutionis hujus ipso facto, adjicientes sub pena predicta ne excommunicatorum corpora tradantur sepulture prope sacra cimeteria, per spatium duorum terre jugerum circumquaque, nec ultra quam duo corpora excommunicatorum ponantur simul extra metas predictas, ne propter multitudinem credatur ab aliquibus cimeterium sacrum esse.
(2) De non [1] sepeliendis excommunicatis per capellanum [2] absolutis.
Cum quidam obstinato animo, diutius sustinere excommunicationum sententias non verentes, expectant sub confidentia quod in mortis articulo per sacerdotem proprium absolvantur, et tradantur ecclesiastice sepulture, non dubitantes quominus in mortis articulo absolvi possint per proprium sacerdotem, districtius inhibemus sub pena excommunicationis ne, quanquam in mortis articulo per capellanos suos fuerint absoluti, eorum corpora tradantur ecclesiastice sepulture, nisi de licentia eorum judicum quorum auctoritate excommunicati fuerint, si sint ordinarii judices eorum.
Si sententiam excommunicationis publice per duos menses sustinerint, debent compellere brachium secularem, ut ipsum compellant ad sancte matris Ecclesie unitatem, mittendo manus suas in ipsum et res ejus.
(3) Ut ab ecclesiarum rectoribus publicentur constitutiones.
Precipimus universis ecclesiarum rectoribus nostre diocesis ut constitutiones provinciales, synodales et gregorianas habeant, et teneant et publicent in ecclesiis suis, quas eis expedit pullulare.
(4) Qualiter se debeant habere prelati in procurationibus.
Cum illis quibus predicamus non debeamus existere onerosi, considerantes ecclesiarum istius diocesis facultates, statuimus quod archidiaconi, archipresbyteri, duobus ferculis in suis procurationibus, cum eas receperint, sint contenti, quod archidiaconi quatuor evectionibus et quatuor personis dum visitant sint contenti, cum et nos secundum hujusmodi formam evectionum nostrarum numerum moderemur, nullus quoque in procurationibus predictis, vel in nostra, aliquem invitare presumat, nec possit dici ex procurationibus predictis aliquem plus dubito pregravari, sola nocte pernoctent iidem archidiaconi et archipresbyteri in locis in quibus ratione procurationis, visitationis, duxerint declinandum, in mane sine prandio exinde recedentes, questas in frumento, vino, avena, vel aliis quibuscumque, facere non presumant, cum in jure sint exactiones hujusmodi interdicte, per ipsosque teneri ibidem assisias prohibemus, sed de causis minoribus cognoscere poterunt, dum ecclesias visitabunt; in omnibus autem premissis casibus transgressorum penam excommunicationis infligimus ipso facto.
(5) De testamentis.
Cum ad episcopum spectet officium ut decedentium ultime voluntates, que pro lege servantur, secundum jura civilia et canones sanctiones debeant executioni debite demandari, sunt nonnulli qui eas in toto vel in parte annihilare cupientes, videlicet tam heredes quam executores, ipsorum defunctorum testamenta seu ultimas voluntates detinent, occultant et celant, ac etiam bona ipsorum decedentium in proprios usus convertentur, ex quo accidit quod redditus et legata relicta ecclesiis, monasteriis et aliis locis et personis ab ipsis defunctis pro anniversariis suis et parentum suorum faciendis, per hujusmodi detentiones, occultationes et celationes penitus amittitur, nos volentes huic morbo celeri remedio providere, presenti constitutione precipimus, statuendo ut omnes capellani, subcapellani infra duos menses, ex quo parochianus eorum mortuus fuerit, nobis afferant vel mittant testamentum defuncti, si in scriptis factum fuerit, vel ad minus transcriptum, si originale non possunt habere.
Quod si neutrum haberi potest, vel si dictum testamentum factum fuerit sine scriptis, mittant nobis sub sigillis suis nomina heredum et executorum, ut super his canonice consilium apponatur.
Capellanos vero et subcapellanos et alios curam animarum habentes quos in hoc invenerint negligentes graviter puniemus.
Dictos autem detentores predictorum testamentorum ut voluntatum occultores et celatores fraudulenter, et qui bona dictorum decedentium in proprios usus convertere ausi fuerint, nisi in quantum jura permittunt, excommunicationis sententiam volumus incurrere ipso facto.
(6) Item sepe contingit quod persone decedentes suam ultimam voluntatem in aliquarum seu alicujus dispositione et voluntate committunt, precipientes quod de bonis suis ordinent, et disponant pro libito voluntatis, secundum quod saluti animarum decedentium viderint expedire.
Ipsi vero qui tales executiones seu dispositiones recipiunt, modico quandoque vel nihilo de bonis defuncti ipsius erogato residuum, quodcumque fuerit, retinent et in suos usus proprios convertunt, quod est contra Deum et ipsorum decedentium voluntatem, ideoque excommunicamus et excommunicationis sententia innodamus omnes illos qui tales executiones vel dispositiones in se suscipiunt, qui quidquam de bonis ipsorum defunctorum scienter vel fraudulenter duxerint retinendum, nisi quantum jura sibi permittant vel decedentium processerit voluntate.
(7) Preterea sunt et alii, qui postquam infirmus loqui non potest, nec intelligibiliter suam non potest exprimere voluntatem, vel etiam est alienatus a mente, eidem faciunt testamentum seu fingunt quod ordinationem bonorum suorum in eorum dispositione seu voluntate commissa, et tales ultimas voluntates sigillari procurant, quod non potest dici testamentum, cum mentis ipsius defuncti testantis non existat: incidunt enim tales in vitium falsitatis.
Quare nos talia presumi et fieri decetero prohibemus, illos qui contra hanc inhibitionem nostram talia testamenta sive ordinationes fecerint seu sigillaverint, seu sigillari procuraverint, excommunicationis vinculo innodamus.