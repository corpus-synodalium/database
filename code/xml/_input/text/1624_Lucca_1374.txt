In nomine Domini amen.
Infrascripta est constitutio addita et facta per reverendum in Christo Patrem, et Dominum Dominum Paulum Dei et apostolicae sedis gratia lucanum episcopum constitutionibus synodalibus suprascriptas ipsius domini episcopi in publica et generali clericorum civitatis et dioecesis lucanae congregatione, et synodo per ipsum dominum episcopum congregata, et celebrata Lucae in majori ecclesia lucana anno Nativitatis Domini millesimo trecentesimo septuagesimo quarto indictione tertiadecima die tertia decima mensis Novembris Pontificatus santissimi in Christo Patris et domini domini Gregorii divina providentia Papae undecimi anno quarto.
Nos Paulus Dei et Apostolicae sedis gratia lucanus episcopus infrascriptam additionem nostris constitutionibus facimus, videlicet.
Quoniam in dubiis probabilibus consilium juris est peritiores consulere, ut in curia, et jurisdictione lucani episcopi immaculata justitia cuilibet juridice tribuatur: statuimus et ordinamus in praesenti synodo, quod in dicta curia deinceps cuilibet petenti, tam in judicialibus, quam in extrajudicialibus negotiis tribuatur, et detur petenti per judicem consilium sapientis modo infrascripto, videlicet.
Quia in judiciis in difinitivis sententiis, quae adscendunt ad valorem viginti florenorum et ... detur consilium sapientis, et etiam in hiis, quae in adscendentibus ad dictam summam habent vim diffinitive.
Et si quaestio vertitur inter partes, tunc primo obliget se pars petens consilium ad poenam per judicem declarandam de stando consilio jam petito sub idonea cautione, postmodum utraque pars det suos suspectos, et confidatos per juramentum, et demum ambae paries deponant salarium pro aequali portione, et judex ipse secretum teneat consultorem, et locum, ubi committitur de concordia partium.
Si vero de quantitate salarii, vel consultore partes infra certum terminum a judice moderandum non concordaverint, tunc judex consultorem non suspectum secreto eligat, et salarium provide moderetur secundum qualitatem causae, facundiam consultoris, et dubiorum gravitatem.
Si vero causa criminalis fuerit ad correctionem criminum, ubi regulariter appellare non licet, intentata, tunc sicut regulariter in ea non appellatur, ita regulariter consilio non committatur propter difugii suspitionem, nisi sic, et prout judici visum fuerit, et conscientiae suae secundum Deum, et justitiam videbitur expedire.
In iterlocutoriis autem, et intermediis judiciorum detur consilium, si petatur, super jurisdictione declinanda, et admissione, vel repulsione libelli seu articulorum, et omnibus reddentibus judicium retro nullum, in civilibus videlicet dumtaxat, ut supra dictum est, nisi judici apparuerit, quod ex manifesta difugii, vel calumniae causa petatur.
Et tunc omnia supradicta serventur.
In omnibus autem aliis actibus judicialibus in arbitrio judicis sit denegare, vel dare consilium antedictum.
In extrajudicialibus autem, vel judicialibus, quae inter curiam lucani episcopatus, et aliam quamcumque personam evenirent, in quibus de comodo, vel damno episcopalis curiae praedictae, seu episcopi tractaretur, tunc per omnia supradictus ordo servetur, sicut si inter alias partes esset, hoc excepto, quod consultoris nomen debeat parti notificare recepto ab ea juramento, quod ultra salarium constitutum nihil consultori dabit, vel promittet, et etiam recepta, si judici videbitur, idonea cautione, et sub simili juramento, et cautione possit adstringi, quod coram dicto consultore nil aliud producet ultra illud, quod per judicem sub suo sigillo in missione consilii inclusum fuerit.
Consilium autem mittatur sub sigillo curiae, et clausum reportetur sub sigillo consultoris per nuntium per partes concorditer eligendum, vel casu discordiae, per judicem supradictum.
Si quis autem contra hanc constitutionem in consiliis de cetero committendis venerit, vel fraudem commiserit, si consilium pro parte sua datum fuerit non valeat, et habeatur pro non dato, et ipse arbitrio judicis puniatur, et parti adhuc ad interesse teneatur.
Quod autem de extrajudicialibus negotiis supra dictum est, intelligatur, si adscendent ad summam in judicialibus praetaxatam, et ipsorum negotiorum natura de ipsis suadeat rationabiliter dubitari.
Commissiones autem consiliorum cursum causarum, vel negotiorum non retardent, sed semper procedi possit in eis, sed consilio reddito postmodum, et aperto, quae post petitionem et concessionem consilii acta, seu actitata sunt de hiis, quae dubia consilio commissa respiciunt, pro validis, vel invalidis habeantur, secandum quod in consilio fuerit declaratum, vel ex eo rationabiliter a judice colligetur, processus autem praemissis non servatis facti semper intelligantur injusti.
Datum et actum Lucae in majori ecclesia lucana in generali synodo an. Domini MCCCLXXIV die Novembris; et ego Anthonius quondam Johannis de Ancona publicus Imperiali auctoritate notarius, et nunc notarius et scriba curiae episcopalis lucanae praedicta omnia de mandato dicti domini episcopi scripsi, et publicavi. 