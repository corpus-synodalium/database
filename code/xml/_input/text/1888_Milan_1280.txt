In nomine domini nostri Yesu Christi. 
Anno a nativitate eiusdem millesimo ducentesimo octuagesimo, die veneris duodecimo ianuarii, indictione octava. 
In pallatio veteri archiepiscopatus Mediolani. 
In presentia mei notarii et testium infrascriptorum. 
Congregatis ibi capitulo Mediolanensis ecclesie et clero Mediolani pro hoc et alliis negotiis solempniter convocatis, venerabilis pater dominus Otto, Dei gratia sancte Mediolanensis ecclesie archiepiscopus, cum in constitutione seu statuto bone memorie domini fratris Leonis olim archiepiscopi Mediolani contineatur quod [1] quilibet clericus beneficiatus ad ecclesiam suam habitet, deserviat, et qui alibi habitant ad ecclesias suas reddeant infra mensem, ibidem residentiam et debitum servitium impensuri, ita quod ibi iaceant et comedant, nec eis in locis alliis de comuni alicui ministrent, in trasgressores excomunicationis sententia promulgata, nisi fuerint in scholis vel alias ex iusta et necessaria causa absentes vel ita fuerint impuberes gartiones, quod potius eos sub disciplina et cura parentum expediat educari [2], interpretando declaravit presentibus et asistentibus eidem archipresbitero et capitulo dicte Mediolanensis ecclesie quod quilibet clericus benefitia cum cura et sine cura obtinens in benefitio cum cura residere personaliter teneatur, alioquin pennam dicte constitutionis ipsius domini fratris Leonis olim archiepiscopi Mediolani incurrit. 
Et consciderans et attendens idem dominus archiepiscopus utilitatem et comodum ecclesiarum civitatis et diocesis Mediolanensis et animarum salutem, cassavit et revocavit et cassat et revocat omnes dispensationes et indulgentias et licentias cuiuscumque tenoris existant per ipsum dominum archiepiscopum seu per vicarios suos, datas et concessas quibuscumque prelatis, rectoribus, canonicis et capellanis seu alliis clericis civitatis et diocesis Mediolanensis de residentia non fatienda in ecclesiis sive benefitiis suis contra constitutionem predictam et contra constitutionem felicis recordationis domini Gregorii pape decimi editam in conscilio Lugdonensi, in qua inter cetera continetur quod in hiis que ad regimen parochialis ecclesie pertinent ut gregis sibi crediti diligentius gerere curam possit, in parochiali ecclesia, cuius rector existit, residere personaliter teneatur. 
Quas quidem constitutiones, interpretationem et declarationem et omnia supradicta precepit et precipit dictus dominus archiepiscopus inviolabiliter observari.
Interfuerunt ibi testes rogati Angleria de Angleria, Laurentius de Liscate et Libertus de Gorla servitores [3] archiepiscopatus Mediolani.