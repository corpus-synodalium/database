Quia non recipiant ultra dimidiam marcam pro investituris.
Balduinus Dei gratia sanctae Trevirensis Ecclesiae Archiepiscopus, etc.
Ad perpetuam rei memoriam.
Quoniam frequentibus ad aures nostras clamoribus est delatum, nonnullos nostrarum civitatis et dioecesis Trevirensis praelatos, utpote Abbates, Archidiaconos, Praepositos, et alios, qui sibi in aliquibus ecclesiis ius investiendi vindicant, in exigendo et recipiendo pro investituris ecclesiarum, in quibus, ut praemittitur, sibi huiusmodi ius vindicant, a praesentatis et admissis seu admittendis ad easdem, adeo esse onerosos et graves, quod ex immoderata exactione et receptione eorundem, admissi seu admittendi ad ipsas ecclesias nimium praegravantur, Deus offenditur, et grave scandalum in Dei Ecclesia generatur.
Hinc est, quod Nos, prout nostro pastorali incumbit officio, circa praemissa, quae salva conscientia amplius tolerare non possumus, de opportuno providere remedio cupientes, deliberatione diligenti super his matura praehabita, praesenti statuto in virtute sanctae obedientiae districtius prohibemus, ne quis praelatorum praetactorum, aut quivis alius, ius investiendi sibi vindicans, pro investitura praesentati, admissi vel admittendi ad quamvis ecclesiam, capellam, vel altare, sive in ipsa investitura, sive ante vel post, ultra dimidiam marcam argenti puri, seu ultra eius aestimationem in pecunia vel alia re quacunque, etiam si sponte offerretur, de caetero per se, vel alium vel alios, quovis modo recipere audeat vel praesumat.
Si quis autem contra hoc fecerit, sententiam excommunicationis ipso facto se noverit incursurum, nec ex investitura huiusmodi ipsi investito seu investiendo de ecclesia, capella, vel altari, ius aliquod requiratur.
Hanc etiam necessariam constitutionem ad praetactorum praelatorum officiales, seu eorum in hac parte vices gerentes, si ultra praedictum taxum pro ecclesiarum, capellarum, aut altarium investituris receperint, ac admissos seu admittendos ad ecclesias huiusmodi, si ultra eundem taxum pro investituris huiusmodi dare per se vel per alium, vel per alios praesumpserint, duximus extendendam.
Porro cum per praesens nostrum statutum immoderatam dictorum praelatorum, eorumque officialium et vices gerentium receptionem, et investitorum seu investiendorum donationem reprimere, prout expedire vidimus, intendamus; per hoc tamen dicti praelati eorumque Officiales, seu vices gerentes, quod ratione investiturarum huiusmodi recipere, et ipsi investiti seu investiendi dare praetaxatam summam, aut etiam infra eam, quomodolibet valeant, facultatem sibi non aestiment esse concessam, nec credant sibi alias hoc de iure licere, cum recipi vel dari aliquid in hoc casu, etiam obtentu cuiuscunque consuetudinis, quae in hac parte potius corruptela dicenda existit, sacrae districtius prohibeant sanctiones.
Nulli igitur Nobis subiectorum liceat hoc praesens nostrum statutum infringere, vel ei ausu temerario quolibet contraire.
Datum Treviris, die decima Octobris, anno Domini MCCCXLIV.