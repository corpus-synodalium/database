Titulus secundus [1].
Prooemium [2].
Incipiunt constitutiones.
Premissis in anterioribus instructionum et monitionum preludiis, oportet ut constitutionum essentialia in subsequentibus supponamus.
Et quoniam, secundum beatum Gregorium, quod precipitur imperatur, et quod imperatur neccesse est fieri, et si non fiat penam habet, districte precipiendo mandamus infrascriptas constitutiones ab omnibus et singulis nostre civitatis et diocesis inviolabiliter observari.
In hac igitur huius libelli secunda parte: primo, de statu, vita et conversatione personarum ecclesiasticarum et rebus et privilegiis earum; secundo, de ecclesiis et earum privilegiis, rebus et ornamentis; tertio, de offitio et potestate rectorum et capellanorum et de regimine ecclesiarum et animarum; quarto, de divinis offitiis et aliis ad ea pertinentibus; quinto, de penitentia, matrimonio, ordine, crismate et aliis sacris rebus; sexto, de excomunicatione et interdicto; septimo vero, de diversis constitutionibus agetur.
(A) Caput primum [3].
De statu, vita et conversatione personarum ecclesiasticarum, rebus et privilegiis earum.
(A1) De synodo cellebranda.
Statuimus et ordinamus ut omni anno semel synodus celebretur in ecclesia Novariensi, vel ubi episcopus ordinaverit, feria scilicet quarta, quinta et sexta ebdomade illius, in qua festum beati Luce evvangeliste occurrerit.
Omnes ergo et singuli, tam seculares quam religiosi, qui de iure vel de consuetudine ad synodum nostram venire tenentur, die mercurii tempestive sanctam synodum intrent ieiunii in habitu congruenti: regularis videlicet in habitu sui ordinis, secularis vero in capa rotunda vel superpellitio, et honeste se habeant in veniendo, stando et redeundo, in domibus quoque et extra, ut eorum conversatio merito sit aliis in exemplum.
Qui vero ad synodum predictam non venerint, vel non in habitu supradicto, aut venientes ante synodum expletam illicentiati recesserint, .XL. solidorum pena mulctentur.
Quos, nisi infra .VIII. dies post synodum ipsam inmediate sequentes camerario nostro persolverint, ipso facto a benefitiis suis noverint se suspensos.
(A2) De ieiuniis observandis.
Omnes sacerdotes die sabbati a carnibus abstineant et a quinquagesima ieiunium quadragesimale incipiant.
Secus faciens, .X. solidorum mulctam incurrat et solvat.
Eisdem quoque salubriter suademus, ut ieiunium in adventu Domini agant.
Ab universis autem et singulis nostre civitatis et diocesis clericis et laicis, excusationem super hoc legittimam non habentibus, ieiunia .IIII. temporum observentur, et omnium apostolorum, preter quam Philippi et Iacobi et beati Iohannis evvangeliste, vigilie sub observatione ieiunii celebrentur.
Si quis autem in diebus ieiuniorum huiusmodi carnes, non urgente manifesta et a sacerdote proprio approbata infirmitatis, debilitatis aut famis neccessitate, commederit, totidem diebus in pane et in aqua peniteat et, si solvendo fuerit, .X. vel .V. solidos pauperibus errogandos exsolvat.
(A3) De vita et conversatione clericorum.
Clericorum mores et actus in melius reformentur.
Clerici universi, presertim in sacris ordinibus constituti, continenter et caste vivant, ab omni libidinis vitio precaventes.
Qui vero deprehensus fuerit incontinentie vitio laborare, solidorum .C. penam persolvat, aliter nichilominus, prout magis aut minus peccaverit, puniendus.
Sciant autem notorii fornicatores se quantum ad se et quantum ad alios fore ab offitio et benefitio ipso iure suspensos; et si huiusmodi suspensione durante divina executi fuerint sicut prius, irregularitatem contracturos, super qua non nisi per sedem apostolicam cum eis poterit dispensari.
Sed et tales, si moniti, focarias suas infra .VIII. dies non abiecerint, vel filios suos secum tenuerint, per constitutionem bone memorie Guifredi tituli sancti Marchi presbiteri cardinalis, apostolice sedis legati, maiorem excomunicationem incurrant.
Ut autem tales ad penitentie fructum trahantur et peccandi licentia ceteris auferatur, fornicatores huiusmodi notorii, videlicet iuris et facti, in divinis offitiis iuxta constitutiones canonicas ab omnibus artius evitentur.
Ad hec clerici omnes in statu mentis et habitu corporis Deo et hominibus studeant complacere.
Habitum ergo et tonsuram deferant clericalem.
Negotiationes non exerceant seculares.
Cauponas vel tabernas non teneant, nec stabularii fiant.
Tabernas prorsus evitent, nisi forte neccessitatis causa in itinere constituti.
Ad aleas vel taxillos non ludant, nec huiusmodi ludis intersint.
Armis militaribus non utantur.
Secus faciens, .X. solidorum penam persolvat et armorum portitor arma perdat.
Porro clericalem tonsuram et habitum deferentes, negotiationibus prohibitis insistentes, aut arma portantes, sciant se, si tertio moniti non resipuerint, nullum de clericorum privilegio subsidium habituros.
Qui vero se guerris, seditionibus, tyrampnidibus et enormitatibus inmiscuerint, ipso facto omni se noverint privilegio clericali nudatos et, si incorrigibiles fuerint, deponendos et curie seculari tradendos.
Sed nec confidant per ecclesiam liberari, qui in crimine aliquo per curiam secularem sine clericali tonsura et habitu fuerint comprehensi.
Denique, ne fuge presidio debitam penam delinquentes evadant, sub excomunicationis pena precipimus, ut clerici homicide, sacrilegi, adulteri, incendiarii, predones, latrones, raptores aut huiusmodi gravia committentes, si in ipso crimine vel post fugientes aut de fuga suspecti, comprehendi poterunt, per archipresbiterum et prepositum vel rectorem parochie sive loci, in quo talia commiserint, personaliter capiantur et capti ad nostram vel vicarii nostri pre sentiam sub fida custodia deducantur vel diligenter custodiantur, curie nostre nuntiis assignandi pro meritis recepturi.
Ad quorum huiusmodi captionem, detemptionem et deductionem requisiti universi et singuli tam clerici quam laici sub excomunicationis pena in virtute obedientie fideliter opem ferant.
Ad hec in locis, in quibus post sonum campane vel bucine de nocte laici sine lumine ire prohibentur, clericos huius constitutionis auctoritate eandem prohibitionem volumus observare.
Alioquin eos pene propter hoc laicis imposite decernimus subiacere, nostre camere applicande.
Idem quoque de banno fructuum precipimus observari, ut per hec laicorum vitetur scandalum et clerici ab illicitis arceantur.
(A4) Quod, clerici non fideiubant, nec ad laicos pro subterfugienda pena recurrant.
Nullus clericus securitatem aliquam vel fideiussionem prestet seu faciat coram quacunque persona vel curia seculari de stando vel de parendo iuri coram ea, nisi forte ratione feudorum vel possessionum, que ab ea teneret.
Nullus etiam clericorum pro refugienda vel subterfugienda iustitia, pena vel correctione sua recurrat ad laicum, nec de processu sui superioris conqueratur eidem.
Alioquin et pro confesso habeatur et ut rebellis iustitie puniatur.
(A5) Quod clerici non iurent sine licentia episcopi.
Precipimus quod nullus clericus, habens benefitium ecclesiasticum vel etiam in sacris ordinibus constitutus, iurare presumat sine nostra vel vicarii nostri licentia speciali pro aliquo debito facto vel causa, nec coram quocunque domino, offitiali, iudice temporali.
Super publicationibus tamen testamentorum et super propriis vel ecclesiarum suarum causis iurare possint inpune.
(A6) De habitatione solitaria monachorum prohibenda et religiosorum confratribus non sepelliendis in suis cimiteriis tempore interdicti.
In virtute obedientie precipimus ne aliquis monachus solus, absque uno saltem monacho sotio, in villis seu ecclesiis commoretur, et ne religiosi aliqui, quantumcunque privilegiati, confratres et benefactores suos in cimiteriis suis sepelliant tempore generalis et specialis interdicti, nisi illi habitum illius religionis assumpserint et ad religionem ipsam, dimissis propriis bonis et familiis, transierint.
Sed nec confratres suos vel alios quoslibet excomunicatos vel interdictos aut etiam quoscunque alios, quibus iura prohibent, ecclesiasticam sepulturam inter instructiones enumeratos superius, in cimiteriis suis vel ecclesiis sepellire presumant.
Cimiteria vero, in quibus contra huiusmodi constitutionem aliqua defunctorum corpora fuerint tumulata, reconcilianda erunt.
Idemque fiat, si corpus heretici, scismatici vel pagani vel iudei in cimiterio sepultum sit, ossibus illorum, si discerni ab ossibus fidelium poterunt, inde prius eiectis.
(A7) De excomunicatis a canone ipso iure.
Excomunicatos se noverint a canone sententie promulgate omnes statutores et scriptores statutorum editorum contra ecclesie libertatem, nec non et qui servari faciunt statuta huiusmodi et consuetudines introductas contra ecclesiasticam libertatem.
Item potestates, consules, rectores et consciliarii locorum, ubi statuta huiusmodi et consuetudines edite fuerint vel servate.
Item et hii, qui secundum ea presumpserint iudicare, vel in publicam formam scribere iudicata.
Sane sanctissimus pater dominus Bonifatius papa .VIII., volens laicorum ecclesiis et ecclesiasticis personis onera imponentium, nec non personarum ipsarum in hoc laicis aquiescentium iniquis actibus obviare, statuit ut quicunque prelati ecclesiasticeque persone religiose vel seculares quorumcunque ordinum, condictionis aut status, collectas vel talias, decimam, vigesimam seu centesimam suorum ecclesiasticorum proventuum vel bonorum laicis solverint vel promiserint, vel se soluturos consenserint, aut quamvis aliam portionem aut quotam partem ipsorum proventuum vel bonorum extimationis vel valoris ipsorum, sub adiutorii, mutui, subventionis, subsidii vel doni nomine, seu quovis alio titulo, modo vel quesito colore absque auctoritate se dis eiusdem, nec non imperatores, reges, principes, duces, comites vel barones, potestates, capitanei, offitiales vel rectores, quocunque nomine censeantur, civitatum vel castrorum seu quorumcunque locorum, constitutorum ubilibet, et quivis alii cuiuscunque preeminentie, condictionis, seu status, qui talia imposuerint, exegerint vel receperint, aut apud edes sacras deposita ecclesiarum vel ecclesiasticarum personarum ubilibet arestaverint et sasiverint, seu occupare presumpserint, vel arestari, sasiri vel occupari mandaverint, aut occupata, sasita, arestata receperint; nec non omnes qui scienter in predictis dederint conscilium, auxilium vel favorem publice vel occulte, eo ipso sententiam excomunicationis incurrant.
Universitates quoque que in hiis culpabiles forent, ecclesiastico supposuit interdicto, adiciens quod a predictis excomunicationum et interdicti sententiis nullus absolvi valeat, preter quam in mortis articulo, absque sedis apostolice auctoritate et licentia speciali.
(A8) De pena excomunicationis et interdicti committentium fraudes contra ecclesiasticam libertatem.
Nos autem laicorum fraudes et dolos, quos frequenter contra libertatem et inmunitatem huiusmodi machinantur, experti, eisdem excomunicationis et interdicti sententiis subiacere decernimus eos qui contra privilegia et libertates clericorum et ecclesiarum statuere, ordinare, precipere aut interdicere directe vel indirecte, per se vel per alios presumunt, ne quis in ecclesiarum vel clericorum clibanis panem coquat, vel in molendinis eorum molat; ne quis eis ignem det vel aquam ferat; ne quis possessiones eorum molat aut defendat, sed inpune destruat; aut ne quis aliquod comertium cum eis habeat vel quomodolibet participet aut loquatur; aut eis de decimis, primitiis et oblationibus non respondeat; aut quod nullus minus .V. vel .X. solidorum offerat, aut hiis similia, et qui talia per gentes seu offitiales suos facta requisiti non revocant cum effectu.
A qua excomunicationis sententia nullatenus absolvantur, donec de dampnis et in iuriis propter hec illatis satisfecerint competenter.
(B) Caput secundum [4].
De ecclesiis et earum privilegiis et rebus et ornamentis.
Missarum celebrationes non alibi quam in sacratis Deo locis absque magna neccessitate fieri debere liquet omnibus quibus sunt novi et veteris testamenti nota precepta.
Ideoque precipimus ut omnes ecclesias regentes ecclesias et altaria non consecrata consecrari procurent.
Prohibemus ne deinceps quisque ecclesias, capellas, oratoria, hospitalia vel alia pia loca et religiosa in diocesi nostra edificet, vel altare aliquod in locis illis erigat sine nostra licentia speciali.
Altaria quoque per sompnia et inanes quasi revelationes hominum construi prohibemus.
Nos enim loca talia, preter nostram et successorum nostrorum licentiam constructa et construenda, interdicto ecclesiastico decernimus subiacere.
Res prophanas vel seculares, utpote vasa et archas cum annona, dolia cum vino vel sine vino et alia huiusmodi poni in ecclesiis prohibemus et posita precipimus amoveri.
Horrea quoque et cameras in eis fieri inhibemus et facta precipimus amoveri.
Inhibemus ut nullus clericus vel laicus calices, libros, vestes sacras vel alia ecclesiastica ornamenta per se vel per alium vendere, distrahere, pignori obligare vel aliter quomodolibet alienare presumat absque nostra licentia speciali.
Qui vero contrafecerint clerici in sacris ordinibus constituti suspensionis, laici vero et clerici in minoribus constituti excomunicationis incurrant sententias ipso facto.
Qui autem tales res in pignus receperint scienter, eas illi ecclesie, cuius sunt, libere restituere teneantur, nulla pecunia recuperata ab eadem.
Sed nec ecclesias vel quelibet benefitia ecclesiastica ad collationem seu ordinationem nostram pertinentia, res, possessiones vel iura eorum aliquis fideiubendo vel alio modo obligando pro debitis alienis, nec etiam absque nostra licentia pro se ipso; quod si fecerit, ad solutionem debitorum talium successor eius vel ecclesia minime teneatur, nisi creditor aperte probaverit pecuniam ipsam in utilitatem ecclesie fuisse conversam.
Sed et quicunque clericus vel laicus, regularis vel secularis, res huiusmodi pro quocunque debito alicuius clerici seu ecclesie auctoritate propria capere presumpserit, preter penam excomunicationis, quam ipsam incurrere decernimus ipso facto, a debito ipso cadat.
(B1) De privilegiis ecclesiarum.
Ne potestates, domini vel iudices seculares aut offitiales seu nuntii curie secularis in ecclesiis vel cimiteriis vel ecclesiarum atriis causas, lites, contentiones seu placita audiant penitus prohibemus.
Sed nec sententias ibi proferant nec precepta, banna, edicta, subastationes vel executiones faciant, nec aliquos ad quamcunque corporalem penam condempnatos per loca ipsa deducant.
Tales enim sententie et processus reprobantur a iure.
Sed nec aliqui congregationes, conciones, conscilia, parlamenta vel choreas facere, vel cantilenas ducere, vel mercata tenere, vel merces vendere, vel aliqua ludibria seu inhonesta agere ibidem presumant.
In dictis quoque locis et infra spatia eis adherentia, a iure privilegiata, patibula, furcas, castella et similia poni et posita teneri et quelibet alia inhonesta fieri districtius inhibemus.
Sub pena excomunicationis precipimus, ne quis laicorum vel offitialium curie secularis aliquem hominem vel bona seu res eius de ecclesia vel eius atrio, cimiterio, hospitali vel domo religiosa, quantumcunque gravia malefitia perpetraverit, violenter extrahat sine nostra vel vicarii nostri licentia speciali, nisi publicus fuerit latro, vel nocturnus seu violentiam in ipsis ecclesiis vel cimiteriis commiserit, credens se in illis et ab illis posse defendi.
Et in hiis etiam casibus nostra vel vicarii nostri habeatur licentia specialis.
Statuimus quod si res vel pignora alicuius ecclesie vel clerici vel ecclesiastice persone, absque iudicis ecclesiastici auctoritate, violenter capta vel capte fuerint et detempta, captores seu detentores huiusmodi moneantur ter a rectore loci seu capellano curato, quod ea libere et integre restituant; quod si forte moniti facere contempserint, ipsos, quos ex tunc in hiis scriptis excomunicamus, excomunicatos per rectores seu capellanos eosdem publice precipimus nuntiari et, si pignoratio vel violentia huiusmodi per dominos temporales aut eorum auctoritate facta fuerit, requirantur et ipsi et simili modo moneantur per eosdem rectores et capellanos, ut res et pignora huiusmodi libere, integre, absque aliqua receptione sumptuum restitui faciant cum effectu.
Alioquin ipsos eidem excomunicationis sententie decernimus subiacere.
Quod si forte per mensem in eadem duritia perstiterint, cessetur a divinis in parochia vel parochiis, in quibus hec commissa fuerint et etiam in quibus iidem domini morabuntur.
Similiter quoque cessari precipimus ubicunque clericus per laicalem potentiam captus tenebitur, absque nostra licentia speciali.
(C) Caput tertium [5].
De offitio et potestate rectorum et capellanorum et de regimine ecclesiarum et animarum.
Interdicimus ne rectores et benefitiati de pecunia, ratione ecclesiarum suarum acquisita, emant possessiones seu redditus perpetuos suo nomine vel etiam alieno, sed ad opus ecclesiarum suarum et earum nomine confici faciant instrumenta.
Alioquin tanquam fures et sacrilegi punientur.
Nullus autem laicus sub excomunicationis pena bona decedentium clericorum occasione ecclesie acquisita occupare aut detinere presumat, sed ad utilitatem ipsius ecclesie conserventur.
Ad hec iubemus ut rectores et benefitiati in edifitiis et reparationibus ecclesiarum et domorum, in libris quoque et ornamentis et aliis ad divinum cultum neccessariis, iuxta facultates ipsarum ecclesiarum studeant, cum opus fuerit, taliter se habere quod eorum exemplo parochiani et alii ad hoc merito invitentur, precipue cum ipsi de iure ad talia possint cogi.
Statuimus et precipimus omnibus rectoribus ecclesiarum parochialium nostre civitatis et diocesis, clericis etiam ibidem sacerdotales prebendas habentibus, ut in suis ecclesiis infra mensem a die recitationis presentis constitutionis computandum residentiam faciant personalem.
Alioquin ab ipsis ecclesiis et prebendis noverint se presentis constitutionis auctoritate suspensos et deinde privandos, nisi de nostra abfuerint licentia speciali.
Porro qui de cetero talem obtinuerit ecclesiam vel prebendam, non per vicarium, sed per ipsum illi deserviat in ordine, quem ipsius ecclesie vel benefitii cura requirit.
Alioquin si ab ea voluntarie per continuum mensem abfuerit, illa se sciat auctoritate huius constitutionis privatum, libere alii conferenda qui velit et valeat quod dictum est adimplere, nisi rectori vel sacerdoti predicto super residentia huiusmodi gratiam ad tempus prolixius ex causa duxerimus faciendam.
Reliqui porro canonici vel clerici presentes et futuri in ecclesiis collegiatis vel non, que videlicet parochiam habent vel populum, benefitia assecuti, per se ipsos vel per vicarios ydoneos deserviant in eisdem.
Alioquin a benefitiis huiusmodi sciant se quam diu alterum horum non fecerint, presentis constitutionis auctoritate suspensos, eorumque proventus assignandos personis ydoneis dictarum ecclesiarum obsequiis deputandis, nisi forte absentiam talium, sedis apostolice vel legatorum ipsius aut nostra indulgentia, statutum canonicum ecclesie, benefitii tenuitas aut alia in iure expressa vel a nobis approbata causa rationabilis excusaret.
Interdicimus ut nullus ecclesiam affictet vel ad firmam concedat absque nostra licentia speciali.
Sed et si quis ex aliqua rationabili causa acensandi seu ad firmam dandi licentiam obtinuerit a nobis, non tamen alicui laico presertim offitium aliquod in quacunque seculari curia gerenti acensare seu ad firmam dare presumat.
Alioquin contractum ipsum nullas vires habere decernimus et ipsum ad firmam dantem a benefitio illo suspendimus.
Contractus vero ad firmam dationis iam habitos seu celebratos revocamus et omnino vacuamus.
Districte precipimus omnibus rectoribus, archipresbiteris, curatis et aliis, ne propter debitum proprium vel ecclesie sue propria auctoritate denegare presumant quibuscunque personis ingressum ecclesie aut aliqua ecclesiastica sacramenta.
(C1) De ultima voluntate manifestanda episcopo vel eius vicario.
Statuimus ut quandocunque aliquam personam in parochia cuiuscunque sacerdotis testamentum vel quamlibet ultimam voluntatem ordinare vel disponere contigerit, post mortem testatoris, per eiusdem parochie rectorem moneantur heredes, vel heres vel ipsius ultime voluntatis executor seu executores, vel ille seu illi penes quem vel quos scriptura huius ultime voluntatis fuerit, quod ipsam infra .XL. dies a tempore obitus testatoris computandos, nobis vel vicario nostro apertam vel aperiendam exhibeant, ne elemosine seu legata ad pias causas remaneant insoluta, et ut pia ultima testatoris voluntas debitum sortiatur effectum.
Quod si infra premissos .XL. dies exhibita non fuerit, infra .XX. dies post dictos .XL. inmediate subsequentes, id nobis vel vicario nostro notificet ipse rector, ut eadem defuncti depositio modo debito requiratur et detemptores ipsi tanquam eiusdem scripture vel dispositionis subtractores, si neccessarie fuerit, pena debita puniantur.
(C2) Quod testator advocet capellanum suum.
Quia nichil est quod magis debeatur hominibus, quam ut eorum suppreme pie voluntatis elogia impleantur, statuimus et ordinamus ut quicunque de bonis suis testari atque de anima sua disponere voluerit, rectorem suum seu capellanum curatum, qui eius noscere debet conscientiam et condictionem, et a quo ecclesiastica sacramenta vivens recepit, advocet, per quem iuvari salubrius et dirigi poterit in hiis que ad salutem anime sue pertinent peragendis.
(C3) Quedam circa pias causas et executores ultime voluntatis.
Precipimus quoque in virtute sancte obedientie uni versis rectoribus ecclesiarum et curatis, ut annis singulis in tribus diebus dominicis post reditum suum continuis de nostra synodo, publice intra missarum sollempnia moneant generaliter omnes et singulos executores testamentorum et quarunlibet ultimarum voluntatum et dispositionum, et etiam quoslibet heredes et successores, et generaliter quascunque personas, qui seu que tenebuntur aliqua dare, solvere, vel facere ad pias causas seu quoslibet usus pios, iuxta defunctorum dispositiones, ut illa, infra anni spatium a testatoris obitu computandum, dare, solvere et facere debeant, nisi quod agendum est prolixius tempus neccessario de sui natura vel de testatoris dispositione exposcat.
Hec autem locum habere intelligimus in casibus post presentis constitutionis editionem futuris; in preteritis vero annum ipsum a recitatione presentis constitutionis decernimus computandum.
Alioquin qui infra premissum tempus hec adimplere neglexerint, excomunicationis sententiam merito poterit formidare.
Eisdem quoque rectoribus et capellanis sub pena suspensionis ab offitio precipiendo mandamus, ut infra .XX. dies post lapsum anni premissi nobis vel vicario nostro fideliter denuntiare procurent personas, quas noverint in parochiis suis que premissa sunt infra premissum tempus non adimplere, ut vel per nos ad hec per excogitata remedia urgeantur, vel per nos ipsos, prout iura suadent, decedentium voluntates executioni debite demandentur.
Ad hec precipimus rectoribus et capellanis, ut moneant notarios, in suis parochiis commorantes, quod legata ad pias causas reddant eis scripta et ea, ne remaneant insoluta, vicario nostro insinuare festinent.
Tabelliones autem, qui testamenta defunctorum publicare et complere quantum ad relicta ad pias causas post competentem monitionem distulerint, excomunicationi subdantur.
Precipimus quoque, scilicet, ut testamentorum seu quarunlibet ultimarum voluntatum executores titulo emptionis et quovis alio nichil omnino propria auctoritate de bonis acquirant vel retineant testatoris, nisi forte ab illo legatum sibi expresse fuerit vel concessum.
Qui vero contra fecerint, quod acceperint vel retinuerint reddant et precium amittant, si ex causa emptionis se dixerint retinere.
(C4) Qualiter clerici valeant testari ecclesiarum.
Permittimus de gratia speciali quod clerici benefitiati de nostra civitate et diocesi, solutis omnibus ecclesiarum et benefitiorum suorum debitis, disponere possint libere et testari, dum mentis sue compotes existant, de bonis mobilibus et se moventibus obtentu ecclesiarum et benefitiorum suorum acquisitis, ita dumtaxat quod ecclesias suas, benefitia et domos utensilibus et animalibus, que agriculture ipsius ecclesie prius deputata sunt, nequaquam spolient, sed illa et insuper sufficientia victualia et sumptus neccessarios usque ad novos fructus colligendos pro futuri successoris et servitorum ecclesie ministrorum congrua subministratione servent.
Hec autem disponendi et testandi gratiam extendi nolumus ad eos, qui minus legaverint pro ornamentis et utilitatibus ecclesiarum suarum, quam legaverint vel mortis causa vel quolibet alio modo in ultima voluntate dederint seu relinquerint alicui alii persone, ecclesie, collegio vel universitati, excepta sola Novariensi ecclesia; nec etiam ad eos qui alibi quam in suis ecclesiis vel in maiori Novariensi ecclesia, vel in sepulcro parentum suorum elegerint sepeliri nec etiam ad donatos religionis seu ordinis cuiuscunque.
Executoribus autem testamentorum seu ultimarum voluntatum predictorum beneficiatorum inhibemus expresse, ne ad executionem aliquam, nisi in apprehendendo et conservando testatoris bona et in expensis funerariis faciendis, procedere aliquo modo attemptent, priusquam dispositionem seu testamentum huiusmodi nobis ostenderint, ut sic videre possimus utrum in ordinatione rerum et anime Deum pre oculis habuerint testatores.
Alioquin eos excomunicationis sententie decernimus subiacere et insuper quod per eos fieret carere decernimus robore firmitatis.
Res autem immobiles et facultates clericorum ab intestato decedentium intuitu ecclesiarum post diem ordinationis sue acquisitas, ad ecclesiam, ad quam intitulati fuerint seu cui deservierint, decernimus pertinere, quare nullus heres eis proximior esse debet quam ecclesia, que ipsos Domino sotiavit.
(C5) De sortilegiis.
Divinationes, sortilegia, fascinationes, auguria et alia quelibet similia superstitiosa remedia, sive in precantationibus et coniurationibus, sive in notis, quas brevia seu incantationes vocant, etiam in quibuscunque rebus suspendendis vel ligandis consistant, tanquam dampnata ab omnibus Christi fidelibus nostre civitatis et diocesis observari ac fieri eisque fidem adhiberi penitus prohibemus.
Quicunque autem post generales prohibitiones, quas in missarum sollenniis diebus dominicis per sacerdotes fieri precipimus, contra premissa fecerit, ingressus ei ecclesie et ecclesiastica sacramenta interdicantur omnino et, si neccessarie fuerit, excomunicationis vinculo innodetur aliisque iuris remediis arceatur.
(C6) De questoribus.
Quia plurimi se esse questores hospitalium, ecclesiarum, locorum religiosorum et piorum falso mentientes falsas litteras portant, aliqui etiam adulterina signa sibi imponunt, nonnulli quoque sanctuaria se defferre pretendentes abusiones multas in religionum et ecclesiarum ac locorum, quorum nomine questus exercent, infamiam et scandalum populorum, idcirco volentes circa hec remedium, quale possumus, adhibere, vobis omnibus et singulis rectoribus et curatis in virtute sancte obedientie precipimus, ut de cetero nullum questorem in vestris ecclesiis sine nostris litteris admittatis, nec etiam cum litteris nostris eos sanctuariis seu reliquiis uti sinatis, nisi idipsum specialiter nostre littere continerent, nec tunc ultra id quod littere ipse continebunt, in plebis deceptione aliqua dicere eos permittatis.
Remissiones quoque seu indulgentias per alios quam per dominum papam sive apostolice sedis legatos vel per dominum Mediolanensem archiepiscopum seu per nos concessas recitari nullatenus permittatis.
Ab eisdem autem questoribus occasione faciendi questum nichil omnino exigere aut ex pacto oblatum recipere presumatis.
Qui vero cum falsis litteris inventi fuerint vel suspectis capti ad nos ducantur.
Precipimus quod nullus archipresbiter vel quivis alius absolvere presumat, preter quam in mortis articulo, quoslibet transgressores nostrarum constitutionum ab aliqua excomunicationis, suspensionis, vel interdicti sententia, absque nostra licentia speciali.
Nos enim absolutionem talium decernimus esse nullam.
Districte inhibemus, ne aliquis sacerdos, non habens parochiam sive animarum curam, matrimonia celebret, corpora defunctorum sepeliat et baptizet, confessionem audiat, eucharistiam aut alia ecclesiastica sacramenta populo ministret sine nostra aut illius, cui animarum cura in loco commissa est in casibus, in quibus ei committere liceret, licentia speciali, cum constet absolutiones et remissiones ab eo, absque licentia huiusmodi tanquam suo iudice factas, nisi dumtaxat in casu neccessitatis, nullius fore momenti.
(C7) De capellaniis quas clerici a fidelibus recipiunt.
Sub pena suspensionis a benefitio, quam contra facientes incurrere volumus ipso facto, precipimus, ut clerici, qui capellanias a fidelibus per nostram civitatem vel diocesim pro tempore ordinatas in posterum recipient, infra duos menses a receptione ipsius computandos, se personaliter coram nobis debeant presentare, ut videre possimus an honesta sit eorum vocatio et utrum digni sint ad talia evocari et ut a nobis licentiam et auctoritatem recipiant celebrandi et orandi pro animabus eorum, qui capellanias huiusmodi ordinarunt.
Qui vero hactenus receperunt, infra duorum mensium spatium a publicatione presentis constitutionis id ipsum facere teneantur.
Ad hec unusquisque rector et curatus teneatur in nostra synodo notificare nobis capellanias huiusmodi, quas in sua parochia vacare contigerit anno illo et eas etiam quas inibi de novo relinqui vel ordinari continget.
Et insuper illas quas seu quarum bona heredes aut alii quilibet sibi retinent, nec illas ordinant iuxta constituentium voluntatem, ut vel per nos vel per curiam nostram ad subtractorum restitutionem et ad voluntatis eiusdem executionem per censuram ecclesiasticam compellantur et, si neccessarie fuerit, velut ingrati et sacrilegi puniantur.
Districte precipimus omnibus sacerdotibus cuiuscunque conditionis existant, ne res alienas seu dampna data seu male ablata vel subtracta sibi, ut aliis restituant et emendent in penitentia assignata restituere seu emendare differant, vel sibi vel suis retinere presumant.
Sed, mora et fraudibus cessantibus, illis integraliter restituant, quibus est restitutio facienda.
Alioquin quod receperunt, cum verecundia publice restituere et tantundem de suo pauperibus errogare cogentur.
Nullus quoque ab infirmis donationes bonorum suorum recipiat, prout inter instructiones, ubi de penitentia agitur, est premissum.
Ceterum de usurarum, subtractorum et aliter male ablatorum ab incertis personis extortorum, que sunt in usus pauperum christianorum secundum providentiam diocesani episcopi convertenda, restitutione, dispensatione vel dispositione qualibet nullus sacerdotum, nullus executorum se ullatenus intromittat absque nostro conscilio et assensu.
Alioquin et quod solverit et alterum tantum reddat pauperibus errogandum.
Universis personis nostri episcopatus districtius interdicimus, ne ecclesias nostre diocesis, ad ordinationem nostram spectantes, absque nostro assensu intrare audiant aut detinere vel nobis dimittere inconsultis; secus facientes excomunicationis vinculo innodamus.
Sed nec in ecclesiis, si que sunt que ad aliorum quorunvis ordinationem sive ex privilegio sive ex consuetudine pertinent, quibus scilicet cura inminet animarum, instituti absque nostre concessionis auctoritate ministrent, aut earum corporali possessione utantur.
Alioquin ab eis se noverint presentis constitutionis auctoritate suspensos et illis, si taliter eis trium mensium spatio detinuerint, sine spe restitutionis privatos.
Nullus quoque vicariam alicuius ecclesie curate in diocesi nostra a quocunque recipere vel tenere presumat, nisi a nobis illius ecclesie curam receperit animarum.
Nullus insuper rector alicuius ecclesie, sive sit regularis sive secularis, in ecclesia sua capellanum aliquem ponat ad curam animarum ibi exercendam sine nostro conscilio et assensu.
In ecclesiis vero parochialibus, in quibus monachi habitant, populus per monachos non regatur, nec animarum cura exerceatur per eos.
Nulli etiam religiosi ecclesiis, capellaniis seu benefitiis nostre diocesis novos census imponant, nec veteres augeant, nec proventus vel partem proventuum, vel bona seu iura alicuius ecclesie, capellanie seu benefitii suis vel suorum prioratuum seu monasteriorum vel membrorum illorum usibus applicare, nec illas in prandiis, procurationibus seu albergis et similibus gravare presumant.
Nec quaslibet portiones seu provisiones solitas seu antiquas, quibuscunque sacerdotibus vel clericis debitas, quomodolibet diminuant seu defraudent.
Sed nec ecclesias, capellanias, proventum seu benefitia clericis secularibus quomodocunque assignari solita, cum vacaverint, propriis suis usibus quomodolibet applicare, vel etiam quibuscunque personis religiosis conferre presumant.
Decedentibus insuper seu cedentibus capellanis, rectoribus, vicariis seu quibuslibet beneficiatis, quorum presentatio ad eos pertinere dinoscitur, bona illorum mobilia vel inmobilia seu se moventia nullatenus occupare seu de illis disponere vel se intromittere quoquo modo presumant, quoniam illa ad decedentium ipsorum capellanias, ecclesias vel titulos seu eorum successores pertinere noscuntur.
Si qui vero hactenus contra premissa fecerint vel in posterum forsitan facient, nisi talia infra spatium duorum mensium legittime requisiti revocaverint seu restituerint cum effectu, quod egerint irritum habeatur.
Et insuper tam ipsi quam qui scienter talia ab eis receperint, nisi infra spatium duorum mensium premissum totaliter sic recepta dimiserint, excomunicationis sententie se noverint subiacere.
(C8) De pena recipientium aliquem in canonicum, nulla vacante prebenda.
Olim felicis recordationis Alexander papa .IIII. prelatis, capitulis et ceteris ecclesiarum collegiis, in quibus certus est prebendarum vel benefitiorum numerus institutus, curavit constitutione super hoc edita inhibere, ne aliquem, nullis in eorum ecclesiis prebendis vacantibus, motu proprio reciperent in canonicum ed in fratrem.
Nos autem huiusmodi apostolice providentie interdictum per quod ecclesiarum dispendiis obviatur et earum personis quies et tranquillitas procuratur, cupientes artius in ecclesiis nostris servari, receptiones contra illud in nostra civitate et diocesi, absque nostra vel successorum nostrorum permissione, de cetero attemptandas, irritas decernimus et inanes ac recipientes ad provisionem taliter receptorum aliquatenus non teneri, ipsos nichilominus tam recipientes quam receptos excomunicationis vinculo innodantes.
(C9) De quibusdam quibus cura interdicitur animarum.
Nullus presbiter donatus cuiuscunque religionis seu qui professionem seu obedientiam fecerit regularem, sive iam habitum religionis ipsius susceperit, sive nondum susceperit, curam animarum in diocesi nostra sine licentia nostra recipere vel exercere vel habitam retinere presumat.
Sed et si aliquis curatus seu a nobis beneficiatus nostre diocesis efficiatur donatus vel conversus cuiuscunque religionis, curam seu benefitium huiusmodi infra trium mensium spatium a tempore conversionis seu donationis huiusmodi dimittere teneatur.
Alioquin contra facientes excomunicationis vinculo innodamus et insuper curas, quas tenuerunt, vacare decernimus ipso facto.
(D) Caput quartum [6].
De divinis offitiis et aliis ad ea pertinentibus.
Monemus atque precipimus ut beati Gaudentii gloriosi huius civitatis ac nostri patris et patroni festum de ianuario per omnes civitatis et diocesis nostre ecclesias devote ac sollenniter sub duplici offitio celebretur, omnisque tam clerus quam populus illud ubique sollenniter veneretur et cottidie de ipso sancto in vespertinis offitiis et laudibus matutinis per antiphonam, V. et orationem competentem commemoratio fiat, preter quam in adventu Domini et a dominica de passione usque ad octavam pentecostes et in festivitatibus sancte crucis et angelorum et festis duplicibus et eorum octavis.
Eadem quoque fiant in singulis ecclesiis et parochiis de sancto proprio cuiuslibet ecclesie.
Similique modo festa sanctorum Agabii huius civitatis episcopi et confessoris et Laurentii martiris Novariensis in civitate ipsa, in qua eorum corpora requiescunt, ab omnibus anniversariam etiam diem dedicationis cuiusque ecclesie a clero et populo suo celebrari et feriari mandamus.
Ad missam quoque dominice vel ferie, quociens comode fieri poterit, dicatur secundo vel tertio loco pro nobis oratio: Omnipotens sempiterne Deus, miserere famulo tuo N. pontifici nostro, etc. cum secretella sua et postcomunio.
Prohibemus ne pueri cum vino calicem et hostiam preparent sacerdoti celebrare volenti, sed vel ipse sacerdos vel alius adultus et discretus hoc agat.
Ipse tamen sacerdos semper aquam in calicem mittat.
Sed nec aliquis discalciatus aut in patitis sive zocholis maxime ligneis sacerdoti celebranti ministret, nec filius illegittimus patri.
Precipimus ut rectores et curati, statim audita morte alicuius sui parochiani seu parochiane, absolvant animam illius cum psalmo De profundis et Kyrie eleison et Pater noster, V. A porta inferi, etc. et oratione Inclina, Domine, aurem tuam, vel alia competenti.
In ecclesia consecrata sanguinis vel seminis effusione aut incendio vel violentia polluta, priusquam per nos fuerit reconciliata, artius prohibemus divina offitia celebrari.
Sed si in cimiterio consecrato hec contigerint, vel si excomunicatus vel infidelis ibi sepultus sit, tunc ante reconciliationem per nos factam, nec in ecclesia celebretur, nec in cimiterio sepeliatur: cum enim ecclesie et cimiterii una et eadem consecratio esse noscatur, uno violato, aliud merito violatum esse censetur.
(E) Caput quintum [7].
De penitentia, matrimonio, ordine, crismate et aliis sacris rebus.
(E1) De penitentia.
Omnes abbates, prepositi, archipresbiteri et ceteri inferiores prelati, canonici etiam nostri et omnes sacerdotes, archipresbiteros vel prelatos alios proprios non habentes, nobis confiteantur vel a nobis obtineant confessores.
Nullus sacerdos, cui a nobis
animarum cura commissa non fuerit, parochianum alterius ad confessionem admittat, absque nostra licentia et assensu, nisi forte parochiali sacerdote in egritudine constituto, vel nisi tanta fuerit populi multitudo, quod ad confessiones audiendas parochialis sacerdos sufficere non possit; in quibus casibus concedimus quod hec possit de parochialis licentia sacerdotis, et etiam in gravis articulo neccessitatis.
Ad hec, iuxta generalis statuta concilii, omnis utriusque sexus fidelis, postquam ad annos discretionis pervenerit, omnia solus sua peccata saltem semel in anno confiteatur fideliter proprio sacerdoti et iniunctam sibi penitentiam pro viribus studeat adimplere, suscipiens ad minus reverenter in pasca eucharistie sacramentum, nisi forte de proprii sacerdotis conscilio ob aliquam rationabilem causam ad tempus ab eius perceptione duxerit abstinendum.
Alioquin et vivens ab ingressu ecclesie arceatur, et moriens christiana careat sepultura.
Si quis autem alieno sacerdoti voluerit iusta de causa confiteri peccata, licentiam prius postulet, ut obtineat a proprio sacerdote, cum aliter ipse illum non possit solvere vel ligare.
Adicimus quod in die pascatis non comunicantibus de corpore Domini hostia de cetero pro comunione non detur, sed panis benedicti bucella, et ut sacerdos defuncti corpus contra huiusmodi interdictum concilii tradens ecclesiastice sepulture et quilibet clericus, qui eidem sepulture presumpserit interesse, a benefitio suo sit eo ipso suspensus et cimiterium, in quo contigerit corpus huius sepeliri, subiaceat interdicto.
Eedem quoque pene locum habeant in omni casu, in quo est per nostras superius scriptas monitiones sepultura ecclesiastica denegata.
Ut circa maiora propter maius quod in eis inminet periculum cautius procedatur, interdicimus et in virtute sancte obedientie precipimus omnibus sacerdotibus tam secularibus quam regularibus per nostram civitatem et diocesim constitutis, ne se de absolutione aliqua in casibus nostre providentie reservatis quomodolibet intromittant, sed illos ad nos remittant, qui sunt hii:
(E1i) Causus qui ad episcopum remittuntur.
Mittantur quidem ad nos: in primis confessus se credidisse hereticam pravitatem, vel hereticis favisse aut participasse.
Item rebaptizatus, reordinatus et reconfirmatus.
Item sodomiticum crimen committens et cum brutis comiscens.
Item incestum committens in tertio vel proximiori consanguinitatis vel affinitatis gradu.
Item vir cognoscens consanguineam uxoris sive sponse sue, et mulier cognita a consanguineo viri proprii ante matrimonium vel post.
Item contrahens de facto matrimonium cum alia, propria uxore vivente, et religionem intrans et sanctum ordinem suscipiens, invita uxore sua, post carnalem copulam subsecutam.
Item contrahens matrimonium cum ea quam poluit per adulterium et e converso.
Item contrahens matrimonium post sponsalia cum aliis sub iuramenti interpositione contracta, sponsalibus per ecclesiam non dissolutis.
Item vir qui in mortem coniugis, et uxor que in mortem viri effectualiter machinantur.
Item mulier concipiens filium ab alio quam a marito proprio, quem maritus suum esse credens pro filio habet et nutrit.
Item mulier, cuius vir diu abfuit, priusquam de illius morte certitudo haberetur, matrimonium cum alio contrahens.
Item etiam e converso.
Item scienter baptizans proprium vel etiam uxoris ex alio viro filium et e converso, preter quam in neccessitatis articulo et in alterius, qui baptizare posset, deffectu et similiter huius filium in cathecismo vel confirmatione tenens.
Item scienter coiens cum moniali consecrata vel non, virgine vel non virgine.
Item et cum iudea, saracena vel pagana, et e converso.
Item deflorator virginis vi oppresse vel rapte.
Item opprimens sive perimens prolem propriam studiose vel negligenter ante partum vel post.
Item procurans in se vel in alio sterilitatem quomodolibet vel abortum.
Item homicidium facto, precepto, conscilio, consensu, exhortatione vel alio quovis modo committens.
Item votorum commutationem postulantes et eorum transgressores ac post votum castitatis matrimonium contrahentes.
Item hii quibus pro quocunque crimine est sollennis penitentia indicenda.
Item symoniacus quocunque genere symonie, preter quam mentalis.
Item ementes quascunque decimas et vendentes, et eas aut etiam ecclesias vel ecclesiastica benefitia quomodocunque illicite detinentes.
Item usurarum, rapinarum, subtractorum et alias male ablatorum seu illicite quesitorum restitutioni obnoxii.
Item incendiarii et nocturni depopulatores agrorum et famosi latrones, qui in itineribus publicis inscidiantur et spoliant.
Item ecclesiam, maxime consecratam, sanguinis vel seminis effusione poluens, et in ea sacrilegium vel rapinam committens, et quilibet ecclesie vel cimiterii et inmunitatis vel libertatis ecclesiastice violator.
Item excomunicatus a canone in eo casu in quo absolvere, et irregularis in casu in quo dispensare potest episcopus.
Item tonsoratus vel ordinatus per alium quam per episcopum proprium absque eius licentia.
Item promotus per saltum, aliquo ordine pretermisso, vel etiam contra prohibitionem superioris furtive.
Item excomunicatus, suspensus vel interdictus missam scienter celebrans, vel offitium suum sollenniter sicut prius agens, et qui excomunicatus vel interdictus ordinem suscepit vel benefitium.
Item sacerdos peccatum in penitentiali iudicio sibi detectum revelans.
Item celebrans scienter in ecclesia vel parochia interdicta vel in altari non consecrato vel sine sacris indumentis aut etiam non ieiunus.
Item non ordinatus in presbiterum missam celebrans, et non ordinatus in diaconem sollenniter et publice in ecclesia evvangelium legens, et non ordinatus in subdiaconem sollenniter cum indumentis subdiaconi epistolam in missarum sollenniis legens.
Item sacerdos coiens cum ea quam baptizavit, vel cuius confessionem audivit, et quilibet alius carnaliter peccans cum ea, que sibi est qualibet spirituali affinitate coniuncta.
Item sacerdotes et ministri, quorum culpa vel negligentia aliquid inhonestum circa sacramentum altaris evenit.
Item sacerdotes et clerici notorii fornicatores sive publici concubinarii.
Item clericus iurans tactis sacrosanctis evvangeliis et periurans.
Item quotiens dubitatur de iuramento, utrum sit servandum necne.
Item clericus et laicus scienter corpus excomunicati in cimiterio sepeliens a, vel etiam non excomunicati tempore interdicti.
Item abutens quomodolibet hostia, crismate vel alia re sacra.
Item sacrilegi, divini, malefici, incantatores, augures, auruspices et demones invocantes, ac cetera huiusmodi diabolica facientes.
Item falsarii litterarum apostolicarum sive episcopalium ac vicariorum nostrorum vel instrumentorum etiam publicorum.
Item nova vectigalia seu pedagia instituentes et ea vendentes, ementes, locantes, conducentes et quomodolibet exigentes.
Item blasphemus, Deum scilicet publice vel matrem vel sanctos eius blasphemans.
Item filius et filia patri vel matri enormes irrogans iniurias corporales.
Item excomunicati, suspensi vel interdicti ob transgressionem constitutionum nostrarum.
Generaliter etiam ad nos mitti volumus peccatores pro quolibet enormi crimine parochiam totam scandalizantem, et ubicunque difficultas vel ambiguitas inciderit, sive propter imperitiam confessoris, sive propter casus cuiuslibet novitatem, ut hec per nos, si fieri poterit, expediantur.
Alioquin ad sedem apostolicam transmittantur.
Inferiores autem mutandi vel mitigandi seu interpretandi iniunctas a nobis penitentias facultatem sibi noverint interdictam.
Ceterum, si committens aliquod de premissis, a confessore monitus et inductus, nullactenus ad nos pro penitentia venire voluerit, si fuerit peccatum eius occultum, quam citius comode poterit, conscilium nostrum super eo confessor exposcat; si vero manifestum, ad nos precise venire cogatur, nisi esset in mortis articulo constitutus, vel foret adeo senex vel alio morbo perpetuo impeditus, quod ad nos venire non posset.
In quo nichilominus casu proximo scilicet requirat conscilium nostrum confessor.
Presens autem constitutio, ut panis cotidianus, nunquam de manu vel oculis sacerdotum discedat.
(E2) De matrimoniis.
Inhibemus rectoribus et sacerdotibus universis, ne matrimonia inter aliquos, qui non sint etatis nubilis, sive ambo sive alter defitiat in etate, vel etiam ubi dubitatur utrum matrimonium teneat an non, vel si de hoc lis mota fuerit, in ecclesia benedicere vel sollempnizare presumant sine nostra aut vicarii nostri licentia speciali.
(E2i) De desponsatione clandestina.
Clandestina coniugia generale concilium prohibens statuit ut, cum matrimonia fuerint contrahenda, in ecclesiis per presbiteros publice proponatur, competenti termino prefinito, ut infra eum qui voluerit et valuerit legittimum impedimentum opponat.
Et ipsi presbiteri nichilominus investigent utrum aliquod impedimentum obsistat et, si apparuerit probabilis coniectura contra coniugalem copulam contrahendam, contractus interdicatur expresse, donec quid fieri debeat super eo manifestis constiterit documentis.
Et ut si quis huiusmodi clandestina vel interdicta coniugia inire presumpserit in gradu prohibito etiam ignoranter, si etiam ambo parentes impedimentum scientes legittimum preter comune interdictum etiam in conspectu ecclesie contrahere presumpserint, soboles de tali coniunctione suscepta prorsus illegittima censeatur.
Et parochialis sacerdos qui tales coniunctiones prohibere contempserit aut quilibet etiam regularis qui eis presumpserit interesse, per triennium ab offitio suspendatur, gravius, si culpe qualitas postulaverit, puniendus, et hiis qui taliter presumpserint copulari, etiam in gradu concesso, condigna penitentia iniungatur.
Hoc autem providentie statutum et si foret ubique servandum, in Oxola tamen, ubi olim extitit observatum et tandem per miseriam sacerdotum pernitiose negletum, cum ibi frequentius in coniugiis illicitis contrahendis peccetur, volumus illud per omnia sub precepti districtione servari.
Eos qui deinceps in Oxola matrimonia seu coniugia licita vel illicita non adhibita sollennitate denuntiationis predicte aut aliter contra concilii predicti formam contraxerint, eos etiam qui hiis contractibus interfuerint, excomunicationis vinculo innodantes.
Parochiales etiam sacerdotes illarum partium, qui tales coniunctiones prohibere contempserint, vel eas, pretermissa sollennitate predicta, publicare, sollennizare, benedicere, vel aliter approbare presumpserint, a suis benefitiis per triennium continuum suspendentes.
Verum, si clandestine contrahentes talia matrimonia postea in fatie ecclesie publicare voluerint, ab ecclesia recipienda erunt et approbanda tanquam a principio in ecclesie conspectu contracta, nisi vel consanguinitas vel aliud legittimum impedimentum appareat, ita videlicet quod publice coram sacerdote et aliis pluribus personis confiteantur se matrimonium contraxisse, vel de novo matrimonium in ecclesia contrahant de presenti, eisque, si postulaverint, detur benedictio nuptialis, iniuncta tamen eis prius per sacerdotem penitentia competenti pro eo quod clandestine contraxerunt.
Nullus autem sacerdos ignotas personas de remotis partibus venientes matrimonialiter copulare presumat, sive ambe ignote fuerint, sive altera illarum tantum, nec tale matrimonium in ecclesia denuntiet absque nostra vel vicarii nostri licentia speciali.
Sed nec sacerdotum aliquis parochianum alienum ad matrimonium contrahendum recipiat, ignorante proprio sacerdote.
(E2ii) Quod nullus cognoscat de causa matrimoniali sine licentia episcopi vel eius vicarii.
Cum iuxta canonicas sanctiones matrimoniales cause non sint tractande per quoslibet, sed per iudices discretos, qui potestatem habeant iudicandi et statuta canonum non ignorent, sub excomunicationis pena, quam contrarium facientes ipso facto incurrant, inhibemus districtius ne de causis huiusmodi subditorum nostrorum aliquis, absque nostra vel vicarii aut superioris nostri delegatione, cognoscat seu cognoscendo iudicialiter se quomodolibet intromittat.
(E3) De ordine.
(E3i) De symonia que committitur circa benefitia, ordines et iustitiam faciendam.
Statuimus atque precipimus ut pro benefitiis ecclesiasticis, seu ordinibus obtinendis, vel pro iustitia reddenda aliquid ex pacto non detur.
Alioquin dans seu solvens quod dederit et tantundem de suo proprio perdat; recipiens vero illud quod recepit et tantundem nomine pene fisco camere nostre infra mensem a die solutionis et receptionis solvere teneatur.
Alioquin presentis constitutionis auctoritate excomunicationis sententiam se noverint incursuros.
Ad hec iuxta Alexandri pape canonicam sanctionem, nemo presbiterorum exennium vel emolumentum quodlibet temporale, imo spirituale detrimentum, a quocunque publice peccante accipiat, ut nobis vel ministris nostris peccatum illius celet, nec pro respectu cuiusque persone consanguinitatis aut familiaritatis alienis comunicans peccatis, hoc nobis innotescere detractet, nec quenquam non penitentem vel minus digne penitentem, gratia vel favore ad reconciliationem adducat et testimonium reconciliationis ferat eidem, vel quocunque livore digne penitentem a reconciliatione removeat, quia symoniacum est utrumque.
(E3ii) De ordinibus non suscipiendis sine licentia episcopi, nec ab abbatibus, et de illegittimis non ordinandis nec beneficiandis.
Prohibemus ne quis nostre diocesis ab alio quam a nobis, absque nostra licentia speciali, ordinari se faciat vel permittat, aut in clericum tonsorari.
Abbatibus insuper nostris nominatim interdicimus tonsuram seu ordinem clericalem laicis nostris conferre.
Alioquin ordinati suscepti ordinis executione carebunt, et tonsorati clericali privilegio non gaudebunt, de contemptu et transgressione huiusmodi nichilominus puniendi, salvo tamen abbatibus ipsis iure clericos et lectores in proprio dumtaxat monasterio ordinandi ac privilegio apostolico, si quod habent.
Ceterum nullus illegittime natus ad primam tonsuram vel quoslibet ecclesiasticos ordines seu ecclesiastica benefitia se ingerat, presentet vel presentari faciat, absque dispensatione legittima.
Eum vero qui contrarium fecerit et qui scienter presentaverit, preter penam iuris, excomunicationis vinculo innodamus.
Illegittimi quoque, benefitia ecclesiastica absque suffitienti dispensatione obtinentes, ipso facto eisdem benefitiis noverint se privatos.
(E4) De crismate.
Archipresbiteris et ceteris baptismalium ecclesiarum rectoribus precipimus ut nuntios ydoneos videlicet clericos mittant ante pasca ad ecclesiam cathedralem ad crisma et sanctum oleum deferendum, qui ea cum debita reverentia deferant et custodiant, ne sinistra manus illa contingere possit.
Nec unus nuntius pro tribus aut quatuor ecclesiis ad plus deferat, sed nec unus rector ab altero, nisi forte ab archipresbitero suo, recipiat novum crisma.
Prius autem quam novum recipiant, vetus super fontes infundatur et ampulle seu vascula olei et crismatis super fontes eosdem diligenter abluantur.
Si autem contigerit oleum vel crisma alicui deficere, statim ad archipresbiterum vel ad vicinas ecclesias mittat, et si ab eis habere non poterit, vel absque periculo expectare, si aliquid residui fuerit, admisceatur illi residuo crismatis vel olei aliud oleum non consecratum et ex eis faciat quod incumbet, quoniam sacrum trahit ad se non sacrum.
(E5) De eucharistia.
Illud quoque precipimus omnibus sacerdotibus, ut eucharistiam, fontes, crisma et oleum sanctum fideliter, diligenter et devote custodiant, ea sub fidis clavibus collocantes, ne manus nefaria ad ea possit extendi.
Qui vero incaute in loco clavibus non firmato et diligenter et fideliter non custodito ea reliquerit, tribus mensibus debet ab offitio suspendi.
Et si per eius ignaviam seu negligentiam mus vel animal aliud illud commederit, ultra predictos tres menses .XL. diebus peniteat arbitrio confessoris.
Si vero aliqua enormia seu nefaria inde fieri contigerit, graviori subiaceat ultioni.
(F) Caput sextum [8].
(F1) De excomunicatione et interdicto.
Excomunicatos et nominatim interdictos per totam nostram diocesim ab omnibus regularibus et secularibus, exemptis et non exemptis, precipimus in divinis offitiis et a sacramentis ecclesiasticis evitari, quia nulli possunt in hoc apostolicis privilegiis se tueri.
Qui vero contra fecerint, vel tales ad ecclesiasticam sepulturam receperint, aut celebrare in ecclesia interdicta presumpserint, ecclesie in quibus talia fient subiaceant interdicto, salvis Templariorum et Hospitaliorum privilegiis, quibus a sede apostolica est indultum, ut semel in anno ad ecclesiasticum offitium admittantur in ecclesiis interdictis, ita tamen quod tunc non sepeliantur ibi corpora defunctorum.
Qui autem interdicti vel in ecclesiis interdictis scienter divina offitia celebrare presumunt, irregularitatem incurrunt, etiam si sint religiosi quantuncunque exempti, et insuper suis benefitiis sunt privandi.
Cum vero civitas, castrum vel villa interdicta est, omnibus parochianis illius loci negantur ibi omnia ecclesiastica sacramenta, preter baptisma parvulorum, penitentia morientium et corpus Christi.
Et ideo permissum est ecclesiarum ministris tempore talis interdicti, non pulsatis campanis, voce submissa, ianuis clausis, excomunicatis et interdictis exclusis, semel in ebdomada missam celebrare causa confidendi corpus Domini, quod non debet decedentibus in penitentia denegari.
Recipientibus etiam signum crucis et aliis peregrinis non est tempore talis inter dicti penitentia, cum eam postulaverint, deneganda.
Clerici etiam decedentes qui interdictum servaverint, sine Campanarum pulsatione et cessantibus omnibus sollennitatibus tempore talis interdicti in cimiterio ecclesie cum scilentio tumulentur.
In conventualibus quoque ecclesiis tempore talis interdicti bini et bini, vel simul tres, valent horas canonicas potius legere quam cantare, ianuis clausis, interdictis et excomunicatis exclusis, et voce ita depressa quod exterius audiri non possint.
Sane clerici, qui causam non prestiterint in interdicto alicuius loci ob culpam hominum vel eiusdem loci interdicti, si ad alia loca non interdicta venerint, vel se transtulerint, licite possunt ibi divina offitia audire et etiam celebrare.
(F2) Contra clericos persistentes in excomunicatione.
Statuimus quod clerici benefitiati, qui per annum in excomunicatione perstiterint et negligentes in petenda absolutione fuerint, omni benefitio iam adepto priventur, nisi cum eis ex causis legittimis fuerit dispensatum.
Laici vero et clerici non benefitiati, qui excomunicationis sententiam auctoritate nostra vel vicarii nostri in ipsos prolatam ultra .XL. dies animo substinuerint indurato, pro qualibet quadragena dierum .XX. solidos solvere compellantur.
Et si forte per annum et ultra in eadem excomunicatione perstiterint, domini temporales moneantur secundum formam iuris et, si neccessarie fuerit, per censuram ecclesiasticam compellantur, ut illos ad ecclesie unitatem redire compellant.
Quod si forte per annum et ultra in eadem excomunicatione pertinaciter manserint, capellani et rectores ecclesiarum teneantur sub pena excomunicationis tales tanquam de fide suspectos citare ad proximam synodum coram nobis de fide catholica responsuros, ut videre possimus utrum in tenebris ambulent an in luce.
(G) De diversis constitutionibus.
(G1) De usuris.
Dolentes quod nimis in partibus istis crimen usurarum, utriusque testamenti pagina condempnatum, invaluit, usurarumque voraginem compescere cupientes, denunciamus omnes usurarios manifestos, donec de usuris, prout paciuntur facultates eorum, plenarie satisfecerint, vel de satisfatiendo pro suarum viribus facultatum ydoneam prestiterint cautionem, fore comunione altaris et ecclesiastica sepultura privatos, eorumque oblationes recipi non debere, nec ipsos absolvi vel etiam ad confessionem admitti, testamenta quoque ipsorum non valere, sed esse irrita ipso iure.
Omnes etiam religiosos et alios, qui huiusmodi usurariis comunionem altaris, id est, corpus Christi tradiderint, vel eorum oblationes acceperint, aut eos ad ecclesiasticam admiserint sepulturam, donec ad arbitrium sui episcopi satisfecerint, ab offitii sui executione suspensos.
Adicimus ut pene suspensionis predicte subiaceant omnes religiosi et alii, qui tales usurarios absolverint, vel ad confessionem aut comunionem altaris admiserint, vel testamentis aut sepulture interfuerint eorundem.
Et ut tabelliones de mutuis et contractibus usurariis seu in fraudem usurarum initis instrumenta conficientes vel recipientes scienter, eisdem quibus usurarii penis subiaceant ipso facto.
Ceterum in recipienda ab usurariis penitentibus de usuris restituendis cautione predicta, hanc haberi volumus et servari cautelam: ut ante omnia vel per confessionem usurarii vel per librum rationum eius vel per testes vel instrumenta aut alio aliquo modo fiat manifesta, si poterit, receptarum quantitas usurarum, non earum tantum que ab incertis, verum etiam que a certis sunt personis extorte.
Si vero id non sit possibile, arbitretur et moderetur quantitatem huiusmodi is, qui recepturus est cautionem secundum suam rectam conscientiam ex fama, ex vicinorum testimoniis, ex coniecturis aliis verisimilibus informandam.
Quo facto promittat et iuret usurarius ei qui hanc habet recipere cautionem nostro et omnium, quorum interest vel intererit, nomine recipienti quod ipse, si poterit, sine difficultate qualibet de usuris a se receptis usque in quantitatem manifestam vel extimatam et maiorem, si de maiori constiterit, satisfaciet hiis, a quibus eas recepit, vel eorum heredibus, si poterunt reperiri.
Residuum vero de quo, cui restitui debeat, non constabit, nobis vel nostro vicario aut alii, cui mandaverimus, assignabit pauperibus erogandum.
Renuntiet preterea ipse usurarius usuris et eas sibi promissas remittat ac iuramenta, sibi pro eis solvendis vel non repetendis prestita, relaxet.
Tradat eciam, vel saltem tradere promittat et iuret, libros seu quaternos rationum suarum et instrumenta usuraria que habebit.
Promittat etiam penam centum librarum, si promissa non servaret, tociens quociens contravenerit committendam.
Dampnet insuper heredes suos futuros, sub pena hereditatis amittende, ad eadem facienda et ipsi heredes, si presentes fuerint, eadem se facturos sub simili pena et obligatione promittant.
Ulterius obliget usurarius pro hiis observandis omnia bona sua et ea se constituat dicto nomine possidere.
Det insuper, si poterit, pignora vel saltem fideiussores ydoneos, qui ad eadem eodem modo ac sub penis eisdem obligent se et sua pro eo.
Hec autem omnia fiant coram testibus fide dignis et notario publico, si haberi poterit, qui inde recipiat instrumentum.
Verum si forte usurarius cautione hac non prestita decessisset, si quidem penituit et usuras mandavit restitui, cautione ipsa ab heredibus vel amicis recepta, non ei negetur ecclesiastica sepultura.
Secus si non penituisset, nec usuras mandasset restitui, tunc enim non ei prodesset etiam quoad sepulturam satisfatio aliena.
Denique cautionem istam per diocesim nostram recipiat rector parochie, in qua usurarius habitat, vel notarius publicus in sacerdotis defectum.
In civitate vero nullus omnino absque nostra vel vicarii nostri licentia speciali se de illa recipienda intromittere, vel usurarium manifestum christiane tradere sepulture presumat.
Alioquin sententiam excomunicationis incurrat nullatenus absque satisfatione debita relaxandam.
Constitutionem istam omnes parochialium ecclesiarum rectores habeant, legant et intelligant, usurariorum penas predictas frequentius publicantes et suas cautius evitantes, si divinam et nostram effugere cupiunt ultionem.
(G2) Contra laycos facientes statuta in preiudicium iurisdictionis ecclesiastice.
Presenti constitutione requirimus et hic publice monemus quaslibet seculares et ecclesiasticas personas, temporalem iurisdictionem in diocesi nostra habentes, quod mandatum, bannum et statutum seu ordinationem, que in preiuditium auctoritatis, iuris et iurisdictionis nostre et ecclesiastice potestatis, directe vel indirecte fecisse vel fieri fecisse seu mandasse dicuntur hominibus et subditis suis, infra duorum mensium spatium a publicatione presentis constitutionis computandum statutum, mandatum, bannum seu ordinationem huiusmodi omnino effectualiter revocent et patenter, ita ut ad quos notitia prohibitionis pervenit, eis revocatio innotescat, quodque ulterius verbo vel facto, directe vel indirecte iurisdictionem nostram et ecclesie nostre nullo modo per se vel per alios occupare, invadere, turbare aut impedire presumant.
Alioquin eos qui mandatum, bannum, statutum seu ordinationem premissam fecisse vel fieri mandasse noscuntur et infra predictum tempus revocare distulerint, vel ulterius iurisdictionem nostram et ecclesie nostre verbo vel facto, directe vel indirecte, quoquo modo per se vel per alios invadere, occupare, vel turbare presumpserint, ex nunc prout ex tunc excomunicamus generaliter in hiis scriptis.
Eos quoque qui pro executione mandati, banni, statuti seu ordinationis premissorum vel alia qualibet occasione clericos vel laicos, qui aliquos ad nostram curiam citari seu trahi fecerint, vel interdicti seu excomunicationis sententias et processus contra eos obtinuerint, aut ibi in iuditio contenderint, au etiam vicarium, iudices, baiulum vel nuntios nostros, qui huiusmodi sententias tulerint vel processus fecerint, compellere per captionem personarum vel rerum suarum vel propinquorum suorum vel alio quocunque modo ad desistendum vel ad obtinendum absolutiones vel sententiarum seu processuum revocationes, vel ad absolutiones seu revocationes huiusmodi faciendas; eos etiam qui in causis ad forum nostrum pertinentibus executiones aliquas contra quascunque personas vel bona facere presumpserint, capientes, facientes et qui capi mandaverint seu procuraverint, vel executiones seu similia fecerint, nisi infra unius mensis spatium cum debita satisfatione premissa revocaverint et cum effectu destiterint, in hiis scriptis eadem excomunicationis sententia innodamus.
Addentes quod contra tales faciemus inquiri et quos delinquisse inveniemus, excomunicatos nominatim denuntiari publice faciemus, et pro singulis .XL. diebus, quibus in mora fuerint, penam contra excomunicatos editam exigemus.
Et insuper ad privationem feudorum, bonorum, privilegiorum et libertatum, que a nobis et ecclesia Novariensi obtinere noscuntur, contra eos tanquam contra infideles, periuros et ingratos procedere curabimus, prout iuri noverimus convenire.
Ne autem aliquis ignorantiam possit pretendere in premissis, duas constitutiones felicis recordationis Gregorii pape .X. presenti constitutioni de verbo ad verbum duximus subnectendas, quarum prima hec est:
Decretalis.
Absolutionis benefitium ab excomunicationis sententia vel quamcunque revocationem ipsius aut suspensionis seu etiam interdicti per vim vel metum extortam, presentis constitutionis auctoritate omnino viribus vacuamus.
Ne autem sine vindicta violentie crescat audatia, eos qui absolutionem seu revocationem huiusmodi vi vel metu extorserint, excomunicationis sententie decernimus subiacere.
Item alia hec est:
Decretalis.
Quicunque pro eo quod in reges, principes, barones, nobiles, baiulos vel quoslibet ministros eorum aut quoscunque alios excomunicationis, suspensionis seu interdicti sententia fuerit promulgata, licentiam dederint alicui occidendi, capiendi aut alias in personis aut in bonis suis aut suorum gravandi eos qui tales sententias protulerint, sive quorum sunt occasione prolate, vel easdem sententias observantes, seu taliter excomunicatis comunicare nolentes, nisi licentiam ipsam re integra revocaverint, vel si ad bonorum captionem occasione ipsius licentie sit processum, nisi bona ipsa fuerint infra octo dierum spatium restituta, aut satisfatio pro ipsis impensa, in excomunicationis sententiam incidant ipso facto.
Eadem quoque sint sententia innodati omnes qui ausi fuerint predicta licentia data uti, vel aliquid premissorum, ad que committenda licentiam dari prohibemus, alias committere suo motu.
Qui autem in eadem sententia manserint duorum mensium spatio, ex tunc ab ea non possint, nisi per sedem apostolicam, absolutionis benefitium obtinere.
(G3) De trahentibus personas ecclesiasticas coram iudice seculari.
Illud quoque sub excomunicationis pena prohibemus, ne quisquam laicorum nostre diocesis clericos seu ecclesiasticas personas trahere seu trahi facere presumat super quibuscunque personalibus actionibus criminalibus vel civilibus, coram quocunque domino, potestate, iudice vel offitiali alio seculari.
Clerici vero scienter contra hoc facientes excomunicationis incurrant sententiam ipso facto.
Sed nec ipsi de facto coram talibus et super talibus sive a clericis sive a laicis tracti, in hiis consentire aut coram eis super hiis respondere sub eadem excomunicationis pena, preter alias penas in iure scriptas, aliquo modo presumant.
Non enim sententias condempnationis et processus quoslibet coram talibus seu per eos sive eorum auctoritate vel mandato super talibus habitos irritos decernimus et inanes.
Si vero domini, iudices, baiuli premissi vel alii quicunque quomodolibet, directe vel indirecte, per se vel per alios, tales in se consentire aut coram se respondere, compellere aut ab eis aliquid extorquere presumpserint, ipsi domini, iudices, baiuli et quilibet alii excomunicationis sententie ipso facto se noverint subiacere, a qua absolvi non possint, nisi prius de suo duplum eius restituant quod a talibus habuerunt, nec remissio eorum a quibus exactum extiterit ipsos extorquentes aliquatenus valeat excusare.
Sub anathematis quoque pena interdicimus clericis, benefitia ecclesiastica obtinentibus et etiam in sacris ordinibus constitutis, ne laicis contra ecclesiam vel ecclesiasticas personas in causis decimarum vel primitiarum vel oblationum patrocinari presumant.
(G4) De occupatoribus bonorum et iurium ecclesiasticorum et penis contra.
Iniuncti nobis offitii nos cura sollicitat, commissa preterita nos impellunt, ut tam presentis innovatione statuti quam debitarum adiectione penarum nostris atque Novariensis ecclesie yndempnitatibus consulamus ne nos, qui alios in sua iustitia confovere tenemur, ius nostrum inprovide negligere videamur.
Quia igitur nonnulli bona et iura nostra et ecclesie Novariensis spiritualia ecclesiastica et temporalia modis variis occupare et occupata detinere, Dei timore postposito, non verentur; alii vero feuda, bona et iura, que a nobis et ecclesia memorata tenere debent, ab aliis personis recognoscere vel submittere non formidant, idcirco precipimus ipsis occupatoribus et detentoribus, ut bona et iura nostra ed ecclesie Novariensis, a tempore legittime prescriptionis citra, absque nostra vel antecessorum nostrorum licentia et assensu, quocunque titulo occupata et detenta plene, integre et effectualiter restituere; ipsis vero recognitoribus et submissoribus dictorum feudorum, ut recognitiones et submissiones a dicto tempore citra quomodolibet factas totaliter et cum effectu revocare hinc ad instans festum nativitatis beati Johannis Baptiste non omittant.
Requirimus insuper et monemus eos qui recognitiones et submissiones huiusmodi per se vel per alios quomodolibet receperunt aut recipi fecerunt seu concesserunt, ut omni fraude cessante infra idem tempus illa resignare, remittere, repudiare et dimittere curent, de quibus restitutione, revocatione, resignatione, remissione seu repudiatione infra .XX. dies post prefatum beati Johannis festum immediate sequentes sufficienter nos certificare procurent per legittima documenta.
Ad hec interdicimus omnibus et singulis a nobis et ecclesia Novariensi quecunque bona ecclesiastica vel mundana, iura, feuda quomodolibet tenentibus seu possidentibus, ne de cetero illa in totum vel in partem quocunque modo vel titulo alienare, transferre vel recognoscere vel submittere quibuscunque personis ecclesiasticis vel mundanis, collegiis vel universitatibus, seu illa dimittere sine nostra aut successorum nostrorum licentia speciali presumant.
Laici quoque decimas quomodolibet detinentes eas in laicos alios non transferant, nec decimas novalium in locis in quibus ipsi veteres obtinent insurgentes usurpent, vel alias nos aut ecclesias ad quas pertinuerint molestent vel impediant super eis.
Persone etiam ecclesiastice decimas detentas a laicis recipere non presumant.
Nos enim in omnes et singulos, qui, que premisimus, in prestatutis terminis non adimpleverint, et amodo iura, bona, feuda et decimas huiusmodi in totum vel in partem quomodolibet occupare, detinere, alienare, transferre, recognoscere et submittere, et qui recognitiones seu submissiones et translationes huiusmodi scienter amodo recipere, aut novalia predicta usurpare; tabelliones etiam qui de huiusmodi prohibitis contractibus instrumenta conficere presumpserint, ex nunc, prout ex tunc, in personas singulares excomunicationis, in collegia vero seu universitates interdicti in hiis scriptis sententias promulgamus; et insuper occupationes, detentationes, alienationes, translationes, redemptiones et submissiones ipsas revocamus et totaliter annullamus.
Rursus in tante ingratitudinis penam bona, iura et feuda ipsa olim occupata, detenta, alienata, translata, recognita et submissa post lapsum dictum terminum, nisi que premisimus adimpleverint, que vero deinceps occupari, detineri, alienari, transferri, recognosci, submitti vel recipi contra hanc nostram prohibitionem contigerit, ex nunc publicamus et confiscamus, illa nobis et nostre ecclesie applicantes.
Ad privationem aliorum feudorum, bonorum, iurium, privilegiorum et libertatum, que a nobis et ecclesia ipsa tenere noscuntur, contra tales nichilominus prout viderimus expedire processuri.
Eidem quoque excomunicationis sententie decernimus subiacere eos qui immobilia, feuda, iura, iurisdictiones et libertates quarumlibet ecclesiarum nostre diocesis quoquo modo usurpare aut occupata detinere presumpserint, nisi infra duorum mensium spatium a presentis publicatione constitutionis connumerandum, taliter occupata seu detenta cum omnibus fructibus et proventibus inde perceptis et qui percipi potuerint, plene et integre restituerint ecclesiis illis seu ecclesiasticis personis ad quas pertinere noscuntur.
Vobis universis et singulis ecclesiarum rectoribus et curatis precipientes quod presentem constitutionem, duobus diebus dominicis post nostram synodum inmediate sequentibus, in missarum sollenniis, omnibus astantibus, diligenter exponere studeatis.
Et si forte quemquam hac excomunicatione ligatum noveritis, nec illi, nec alicui de domo sua sepulturam in morte, aut aliqua ecclesiastica sacramenta in vita ministrare vel eorum aliquem ad divina offitia admittere presumatis.
(G5) De inventario faciendo de bonis immobilibus et mobilibus que vetustate non mutantur.
Postremo, ut perfectius ecclesiasticis tam indempnitatibus quam comoditatibus consulatur, ordinandum duximus et irrefragabiliter statuendum, quod de ecclesiarum, monasteriorum, hospitalium et locorum quorumlibet ecclesiasticorum piorum sive religiosorum huius civitatis et diocesis iuribus ac bonis omnibus immobilibus atque mobilibus, que vetustate temporis non mutantur et possunt servando servari, et maxime pretiosis, conficiatur et fiat plenum comune inventarium sive repertorium infra unum annum a recitatione presentis constitutionis complendum, et ex tunc in archivis ecclesie nostre ad memoriam collocandum et fideliter conservandum.
Omnes ergo et singuli ecclesiarum, monasteriorum et locorum huiusmodi rectores et administratores, canonici quoque et clerici ecclesiastica benefitia distincta habentes usque ad kalendas augusti proximas ecclesiarum, administrationum et benefitiorum suorum iura et bona huiusmodi, sive a se sive ab aliis quibuscunque detenta, et precipue que ex eis a .XL. annis citra occupata aut alienata sunt illicite vel distracta; privilegia quoque et instrumenta perpetua et utilia descriptione fideli et plenaria comprehendant mensura, quantitate et qualitate eorum ac privilegiorum et instrumentorum tenoribus sigillatim, nominatim et seriatim expressis.
Descriptionemque huiusmodi nobis aut eis, quos super hoc deputabimus, tradant in inventarium redigendam predictum.
Eorum, qui hec facere non curaverint, malitia sive negligentia pena centum solidorum mulctanda.
Ceterum in huiusmodi revocatione, recuperatione sive defensione bonorum ad quamvis ecclesiam vel locum ecclesiasticum aut religiosum pertinentium, totius tam civitatensis quam diocesani cleri nostri universitas agenti sive defendenti, si et sicut ei necessarie fuerit, velut in propria causa assistat, causam nostro vel eius nomine assumendo, prosequendo et promovendo expensas de comuni contributione subministrando et cetera faciendo, que ipsa recuperatio, revocatio vel defensio efficax postulabit, subtrahentes autem se ab huiusmodi auxilio, ut honoris et ordinis clericalis ac rei publice ecclesiastice prodigi, penis subiaceant, que sunt pro culpis gravioribus infligende et fiant a clericorum tam consortio quam privilegio alieni.
(G6) De observatione constitutionum et pena non observantium.
Premissas constitutiones nostras precipimus ab omnibus et singulis nostris subditis clericis et laicis firmiter custodiri, abrogatis predecessorum nostrorum episcoporum Novariensium statutis et constitutionibus quibuslibet, cuiuscunque tenoris existant.
Universis abbatibus, prepositis, archipresbiteris ac prelatis aliis et collegiis ecclesiasticis nostre civitatis et diocesis districte mandantes, ut presentes tam instructiones et monitiones quam constitutiones infra duos menses proximos sub pena .XX. solidorum habeant et eas exponant et comunicent aliis ac de cetero diligenter observent et faciant a suis subditis observari.
Illas earum, que laicos tangunt, duobus vel tribus proximis diebus dominicis et deinceps singulis annis semel vel bis, prout eis possibile et oportunum fuerit, in suis et subiectis sibi ecclesiis, clero et populo legi facientes et diligenter exponi.
Alias vero, que ad clericos pertinent, eis seorsum caritative insinuantes, quatenus eas nemini liceat ignorare, transgressores autem earum nobis vel vicario nostro denuntient.
Ceterum constitutiones ipsas mutandi, emendandi, supplendi, interpretandi et declarandi, earum penas commutandi et super eis, prout neccessitas vel utilitas suaserit, dispensandi, violatores quoque illarum, que a nobis vel a iure certam et expressam non habent penam adiectam, pro personarum delicti et cause qualitate, puniendi liberum nobis arbitrium reservamus.
Datatio synodalis [9].
Promulgate et pubblicate fuerunt instructiones, monitiones et constitutiones premisse per venerabilem patrem dominum Papinianum episcopum supradictum, in ecclesia maiori Novariensi, in plena synodo cleri sui tam civitatensis quam diocesani, presente etiam collegio iudicum sive advocatorum Novariensium.
Anno dominice nativitatis .M.CC.LXXXXVIII., .VI. kal. maii., .XI. indictionis.
