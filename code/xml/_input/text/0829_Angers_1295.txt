Idem Guillermus in synodo Penthecostes anno Domini millesimo nonagesimo quinto.
(1) De confessione et percepcione eucharistie quolibet anno.
Cum olim per Sedem apostolicam in generali concilio salubriter fuerit institutum ut omnes utriusque sexus, postquam ad annos discrecionis pervenerint, omnia sua peccata saltem semel in anno fideliter confiteantur proprio sacerdoti et injunctam sibi penitenciam propriis viribus studeant adimplere, suscipientes reverenter ad minus in Pascha Eucharistie sacramentum, nisi forte de proprii sacerdotis consilio, ob aliquam racionabilem causam, ad tempus ab ejus percepcione duxerint abstinendum, alioquin et viventes ab ingressu ecclesie arceantur et morientes christiana careant sepultura.
Fuit in eodem concilio institutum ut frequenter hoc salutare statutum in ecclesiis publicaretur, ne quisquam ignorancie cecitate velamen excusacionis assumat.
Nosque nostram dyocesim visitantes, prout nostro incumbit officio, quod dolentes referimus, in eadem invenerimus nonnullos, qui non per annum, sed per plures annos a confitendo et a perceptione Dominici Corporis, sue salutis immemores, dampnabiliter abstinuerunt et abstinent, et adhuc abstinere non formidant, in suarum periculis animarum.
Cupientes eorum maliciis obviare ac saluti eorum providere, ut tenemur, vobis omnibus et singulis firmiter injungimus ut predictum statutum in ecclesiis vestris frequenter publicare curetis, ut contenta in eodem firmiter observetis et observari faciatis, nulli persone cujuscumque status existat super hoc deferentes.
(2) De residencia curatorum et capellanorum.
Residencia in ecclesiis parrochialibus a vicariis ab omnibus observetur.
Sane sunt in presenti civitate et dyocesi quamplures rectores ecclesiarum et quidam vicariam tenentes in ecclesiis civitatis et dyocesis Andegavensis, qui in ecclesiis suis parrochialibus non resident, licet residenciam juratam exigant personalem, sed auctoritate propria, absque nostra licencia, ab ecclesiis suis se absentant, perjurium dampnabiliter incurrendo.
Sed quia, ubi majus periculum vertitur, majus est consilium et remedium adhibendum, ipsorum animarum periculis necnon ecclesiis providere cupientes, ordinamus, precipimus et monemus districte, sub virtute juramenti ab eisdem prestiti, quod omnes predicti et singuli ad ecclesias vel vicari as suas accedant, moram vel residenciam suam facturi ibidem continuam, ut cura exigit, alioquin ipsos, tanquam perjuros, dictis ecclesiis et vicariis privabimus, facientes per patronos ad eas presentari personas, que velint et poterint ibidem personaliter residere.
Perjuri enim juxta civiles et ecclesiasticas sanctiones privandi sunt beneficiis habitis et habendis.
(3) Ne fiant citaciones vel denunciaciones sine mandato.
Ne littere sigillentur donec fuerint execute.
Ne peremptoria nisi simplex visa fuerit sigillata.
Volentes sacerdotum utilitatibus providere, statuimus ut rectores ecclesiarum parrochialium civitatis et diocesis Andegavensis, capellani et clerici eorum judicum ecclesiasticorum mandata que exsequuntur fideliter faciant, nec citacionem aliquam vel memoriale faciant, nec aliquos denuncient excommunicatos nominatim, nisi prius a judicibus super hoc recepto mandato, preterea quod aliquas litteras non sigillent gracia, odio, vel favore vel precio, quousque contenta in dictis litteris fuerint executa et transgressores graviter puniemus, adjicientes statuendo quod nullus de cetero aliquam peremptoriam cum defectu sibi directam exsequatur nec sigillet, nisi prius simplicem circa contentos in dicta peremptoria viderit et reddiderit sigillatam, nisi in dicta peremptoria habeatur quod simplex citacio facta fuerit per judicem aut per ejus apparitorem contra hujusmodi contumaces in loco in quo citare potest sine litteris, prout in aliis statutis continentur, aut per aliam personam, cui judex duxerit mandatum citacionis simplicis execucioni mandandum, de qua persona in peremptoria specialis mencio habeatur.