Moderationes statutorum synodalium 
Nos Johannes Leodiensis episcopus, notum facimus universis nostre intentionis fuisse et esse appellationem locorum in quibus in civitate Leodiensi, oppidis et villis nostre dyocesis clerici seu ecclesiastice persone interficiuntur, mutilantur, vulnerantur, seu alias injurias in statutis nostris contentas patiuntur, seu jam passi sunt, totam civitatem, oppida et villas predictas, et suburbia contineri hec ex habundanti interpretando declaramus. 
Datum anno a Nativitate Domini millesimo ducentesimo octuagesimo octavo, dominica post festum beati Remigii. 
Johannes, Dei gratia Leodiensis episcopus, universis abbatibus, abbatissis, prioribus, prepositis, archidyaconis, decanis, conventibus, capitulis et ecclesiarum rectoribus, clericis et aliis sue civitatis et diocesis Leodiensis, salutem in Domino sempiternam. 
Cum in generali synodo nuper a nobis Leodii celebrata in crastino dominice qua cantatur Invocavit me, anno Domini MCC octuagesimo septimo, ad conservandum statuta et libertates ecclesiarum ac regimen civitatis et dyocesis Leodiensis, et ad reprimendam perversorum maliciam, quasdam synodales fecerimus constitutiones, que tunc legitime de sui forma poterant reputari. 
Sed qui nobiles, potentes, magnates dyocesis nostre Leodiensis, nec non magistri, scabini, jurati et communitates civitatis Leodiensis, oppidorum Hoyensis, Dyonensis, Sancti Trudonis, Tungrensis et Fossensis, ad nos detulerunt querimoniam super eo quod per quasdam ex dictis constitutionibus, de quibus inferius fit mentio, jura sua, libertates, franchisie, leges et consuetudines eorum, ad quorum observationem ex debito nostri tenemur officii, leduntur et enervantur, ut dicebant, licet dicte constitutiones fuerint et debuerint apud jurisperitos legitime reputari, quia tamen alibi scribitur quod ad sedandum populum crimen multum remansit, nos pacem et tranquillitatem nostrorum subditorum modis omnibus affectantes, dictas constitutiones de jurisperitorum consilio declaramus, corrigimus et modificamus, prout inferius continetur. 
(1) Sub titulo de usuris in constitutione que sic incipit Excommunicamus et excommunicatos denunciamus omnes usurarios manifestos etc., clausulas que tales sunt Et illos etiam qui super usuris sunt diffamati si infra tempus statuendum ab eo qui super hoc habet potestatem se non purgaverint, reputamus pro usurariis manifestis puniendos, et illam Et diffamati si se non purgaverint, pro convictis habeantur, sic declaramus. 
Licet de jure sic intelligi deberent, et nostre hactenus fuerit intentionis ut sic intelligerentur, dum tamen fama sit legitime contra illos probata et pronunciatum per judicem competentem, famam legitime contra eos esse probatam, illos sic diffamatos reputamus pro usurariis manifestis puniendos, et pro convictis haberi si se non purgaverint infra terminum competentem eis assignandum. 
Volentes et precipientes vobis omnibus et specialiter nostro officiali Leodiensi, quod si usurarii manifeste satisfecerint de usuris, vel cautionem prestiterint de ipsis restituendis secundum constitutionem felicis recordationis domini Gregorii pape decimi que talis est Quamquam, vel Quamvis, cum et administrata sint eisdem ecclesiastica sacramenta, sine difficultate qualibet ecclesiastice tradantur sepulture. 
(2) Item, aliam constitutionem sub titulo De testamentis scriptam in qua dicitur Et excommunicamus omnes laycos qui celaverint legata fabrice Ecclesie Leodiensis, sic declaramus et intelligi volumus de laycis qui tenentur ad solutionem legatorum, quod illi sint excommunicati qui dicta legata celaverintr secundum tenorem et formam constitutionis predicte. 
(3) Item, constitutionem illam que scripta est sub titulo eodem De testamentis, que sic incipit Verum cum executores seu manufideles testamentorum nonnunquam in executionibus testamentorum perperam procedentes, etc., usque ad finem dicti tituli, sic corrigimus et modificamus, quod mortuo testatore, executores testamenti ipsius defuncti vocent duos vel tres scabinos, vel alios probos et honestos, et coram eis scribi faciant, si commode fieri potest, bona spectantia ad ipsam executionem et copiam dicte scripture dent dictis probis, et sic dicta executione utantur, et in ea procedant juxta ipsius defuncti voluntatem, ita quod per dictam constitutionem legi et consuetudini loci in quo premissa fient, nullum fiet prejudicium, nec ad aliud obligentur dicti executores virtute dicte constitutionis quam de jure vel de consuetudine dicti loci sunt obligati. 
(4) Item, aliam que scripta est sub titulo De vita et honestate clericorum, in qua excommunicantur et excommunicati denunciantur omnes layci et alii quicumque qui clericos deassecuraverint, etc., mitigamus in hunc modum, quod penam excommunicationis in ea latam revocamus, ita tamen quod si qui sint layci vel alii qui clericos deassecuraverint, nisi postea eos assecuraverint, nos et alii judices competentes contra tales deassecuratores procedemus, prout de jure fuerit faciendum, cum super hoc ad nos vel ad judicos competentes fuerit delata querela. 
(5) Item, quia in quibusdam constitutionibus scriptis sub titulo De sententia excommunicationis, post multas penas malefactoribus ipsis de quibus in illis fit mentio inflictas, quedam pene sequuntur, videlicet ubi tales malefactores domicilium habuerint, moram fecerint, biberint, comederint, pernoctaverint, private persone vel domini districtum habentes, quod in locis illis vel districtibus dictorum dominorum cessetur a divinis, et post recessum eorum per duos vel plures dies, et ubi violentia facta est, et quod dominus loci, judex, justitia, villicus et scabini sint excommunicati et eorum terre et districtus ecclesiastico suppositi interdicto, nisi fecerint de dictis malefactoribus id quod presbyter loci vel decanus, de quibus in ipsis constitutionibus fit mentio, eis denuntiaverint et alia, prout in ipsis constitutionibus continetur, propter que cessari mandabatur a divinis in aliquibus locis virtute ipsarum constitutionum. 
Et quia pena ita suos auctores tenere debent, ut insontes non ledantur, dictas penas relaxamus, volentes et precipientes, quod licet in aliquibus locis dicti malefactores domicilium habuerint, moram fecerint, biberint, comederint, pernoctaverint, transitum fecerint, vel si domini non liberaverint clericos, qui capti deducuntur per eorum loca vel districtus, a manibus eos sic deducentium, vel ubi violentie facte sunt, seu aliqua alia de causa, licet hic de causa expressa non fiat mentio, contenta in dictis nostris novis constitutionibus propter quam cessari debeat a divinis, virtute dictarum constitutionum, vel domini, judex, justicia, villicus et scabini, licet denunciationi presbyteri vel decani predictorum non obedierint in premissisf dum tamen de hoc fecerint quod ad ipsos ratione sui officii pertinet, excommunicationis sententiam non incurrant, nec terre ipsorum, seu districtus vel alia loca ecclesiastico propter hoc supponantur interdicto virtute dictarum constitutionum, ipsis constitutionibus et penis aliis contra ipsos malefactores in suo robore duraturis. 
(6)  Malefactores autem predicti sunt incendiarii, effractores ecclesiarum, monasteriorum invasores, raptores, detentores grangiarum, domorum et aliarum rerum seu bonorum ecclesiarum, monasteriorum et ecclesiasticarum personarum, eorum complices et fautores, violatores ecclesiarum, monasteriorum, cimeteriorum et immunitatum ecclesiarum, extractores aliquorum hominum ab ecclesia, obsidentes ecclesias, prohibentes ne obsessis in ecclesia victualia conferantur, capientes clericos et eorum bona, complices et eorum fautores, clericos captivos detinentes, pecuniam ab eis extorquentes per captivitatem, domini locorum qui eos non liberant a manibus suis vel eorum qui eos sic captivos deducunt per eorum terram, vel eos ibidem non arrestant, inhibentes rectoribus ecclesiarum et investitis ne in locis suis morari possint, eorum complices et fautores, occisores, mutilatores, percussores atrociter clericorum, inbannientes  et arrestantes bona ecclesiarum vel ecclesiasticarum personarum, facientes et scribentes statuta contra ecclesiasticam libertatem, judicantes secundum ea, prohibentes ne ad judicem ecclesiasticum eatur de causis spectantibus ad forum ecclesiasticum, impedientes portitores litterarum judicum ecclesiasticorum et ipsarum executores, ecclesiis et ecclesiasticis personis tallias, exactiones indebitas vel servitia indebita imponentes, inhibentes terras ecclesiarum et ecclesiasticarum personarum coli, et alii malefactores de quibus in dictis constitutionibus novis vel eorum aliqua fit mentio specialis, licet hic non exprimantur. 
(7) Item, aliam constitutionem in qua dicitur, quod si aliqui nobiles vel alii ad prelia vel ad aliquas expeditiones procedentes jacuerint in grangiis ecclesiarum seu ecclesiasticarum personarum, etc., quod, nisi infra quindenam a tempore perpetrati delicti satisfecerint de dampnis et rapinis, ipso facto sententiam excommunicationis incurrant, prout in ipsa constitutione continetur, nos considerantes quod propter necessitates plurimas premissa interdum contingit fieri, penam excommunicationis in dicta constitutione contentam relaxamus. 
(8) Item, constitutionem scriptam sub titulo De judiciis, in quo prohibentur fieri cessiones actionum inter vivos tam coram aliis quam coram officiali nostro Leodiensi, archidyacono loci vel judice competenti, etc., intelligimus et declaramus de cessionibus actionum personalium. 
(9)  Quare vobis et vestrum singulis precipiendo mandamus, quatenus dictas constitutiones secundum predictas declarationem, correctionem, modificationem observetis ex nunc, et eis utamini, non obstante earum primo tenore. 
Precipientes vobis omnibus et singulis, quatenus ad cessationem contra predictas declarationem, correctionem et modificationem virtute prioris tenoris dictarum* constitutionum nullatenus procedatis. 
Et si processistis organa vestra sine expectatione alterius mandati resumatis, ceteris nostris constitutionibus antiquis statutis synodalibus in suo robore remanentibus, ac etiam firmitate. 
In cujus rei testimonium sigillum nostrum presentibus duximus apponendum. 
Datum anno a nativitate Domini millesimo ducentesimo nonagesimo, dominica post Purificationem Beate Virginis.