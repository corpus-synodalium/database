Item statutum domini Bernardi Carcassonensis episcopi contra usurpatores officii et juris alieni.
Quoniam nonnulli tam religiosi quam alii falcem in alterius messem mittentes, sacramenta ecclesiastica ministrandi, ac verbum Dei populis predicandi quam nec jus nec aliquod privilegium eis tribuit sibi frequenter usurpant presumptione damnabili potestatem, non attendentes quanta ex his proveniant pericula animarum, idcirco nos, Bernardus Carcassonensis episcopus, animarum fallacia detrimente diocesi vitare volentes, hoc perpetuo decreto statuimus ne quis religiosus vel quis alius cujuscumque ordinis preminentie, status, dignitatis aut conditionis existat, in civitate vel diocesi Carcassonensi sacramenta ecclesiastica cuiquam ministrare, nec ecclesias vel altaria consecrare, ungere, dedicare vel similia attentare absque nostra licentia speciali, nec jus parochialibus ecclesiis competens de jure, consuetudine sive usu, de cetero audeat usurpare seu etiam exercere, simili modo prohibentes ne quisquam religiosus residentiam non faciens in civitate vel diocesi Carcassonensi, absque nostra licentia in eisdem civitate vel diocesi potestatem sibi vindicet predicandi.
Qui autem in aliquo predictorum casuum contrarium fecerint, nisi privilegio Sedis Apostolice sint muniti eosdem et recipientem quemlibet, autoritate constitutionis presentis excommunicationis sententie decernimus subjacere.
Actum Carcassone VIII idus aprilis, anno Domini MCC septuagesimo septimo presentibus domnis P. ... majori archidiacono, G. ... minori archidiacono, S. ... archipresbytero minori, magistro B. ... de Portiano officiali Carcassonensi et plurimis aliis.