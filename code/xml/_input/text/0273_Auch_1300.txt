Jhs Filius Marie sit nobis adjutor in principio et in fine.
Incipiunt constitutiones provinciales Auxitane provincie edite sub anno Domini millesimo CCC.
Publicamus et precipimus observari, ut quicumque electionem, postulationem, provisionem canonicam beneficiorum, dignitatum, administrationum ecclesiasticarum impediverint, patenter vel clam, et cuncti qui per se vel per alios gravare presumpserint electores in personis, beneficiis, vel aliis bonis suis, ecclesiasticis, monasteria ceteraque loca pia, consanguineos vel bona predictorum, pro eo quod rogati seu alias inducti, eum pro quo rogabantur seu inducebantur, eligere seu presentare noluerint, sint ipso facto excommunicationis vinculo innodati.
Et ultra hoc, clerici vel regulares privati sint omnibus ecclesiasticis beneficiis, dignitatibus, administrationibus seu personatibus que obtinent et indigni ac inhabiles ad quevis beneficia, administrationes vel honores ecclesiasticos ulterius assequendos.
Si layci fuerint, preter dictam excommunicationis sententiam, ipsorum familie interdicto ecclesiastico sint subiecte.
Nullaque eorum posteritas usque ad quartam inclusive progeniem quodcumque beneficium ecclesiasticum valeat obtinere.
Que sententie relaxari non possint preterquam in articulo mortis nisi auctoritate sedis apostolice speciali.
Insuper laycorum predictorum posteritas usque ad quartum gradum ad beneficia ecclesiastica quelibet assequenda in ecclesiis, civitatibus, et diocesibus in quibus talia perpetrarunt sit inhabilis et indigna.
(1) Contra illos qui occupant bona defunctorum.
Quecumque capitula, conventus, collegia et singulares persone ecclesiarum cathedralium, regularium ac collegiatarum vacantium, bona ipsarum occupaverint in earum dispendium et iacturam, eo ipso sint et tamdiu maneant ab officio et beneficiis quibuscumque suspensi, donec plene restituerint id quod de bonis acceperint supradictis.
(2) Quasi de eodem.
Episcopi, abbates, vel alii quicumque regulares et seculares prelati seu persone ecclesiastice qui vel que bona dignitatum, prioratuum, personatuum vel ecclesiarum quarumcumqne vacantium sibi subiectarum seu ad collationem, presentationem, ordinationem vel custodiam pertinentium que, morientibus eorum rectoribus vel ministris, in ipsis inventa, seu vacationis tempore obveniencia, que in utilitatem earumdem expendi vel futuris debent successoribus reservari, occupare aut in suos usus convertere quoquo modo presumpserint, ipsi episcopi ab ingressu ecclesie, ceteri vero ab officio et beneficio, eo ipso tamdiu sint suspensi, donec restitutionem fecerint de predictis, nisi ex causa rationabili hoc eisdem competere dignoscatur; quo casu de illis bonis intelligitur que, deductis debitis ac aliis oneribus ipsarum ecclesiarum et pro servitoribus usque ad novos redditus supportandis, ex ipsis reperta fuerint superesse.
Si quis beneficium, cui cura imminet animarum, vi occupaverit seu scienter intruserit in eodem, ipso iure privatus existat beneficio quod cura simili primitus obtinebat.
Item si quis, autoritate propria, violenter dignitates prioratus aut quecumque alia beneficia ecclesiastica occupare presumpserit, eo ipso, privatas existat iure si quod competebat primitas in eisdem.
(3) Ut nullus patronus a presentato per ipsum aliquid extorqueat.
Quia horribile nimis est, ut ad nostrum pervenit auditum, quod in quibusdam ecclesiis nostre provincie, in quibus quamplures layci qui, in iure patronatus per ecclesiam tolerantur, dum vacant, venalitas vendicat sibi locum: nolentes patroni huiusmodi ad vacantes ecclesias quempiam presentare, nisi ab illo quem presentare voluerint vel amicis ipsius, previo ex pacto, extorqueant aliquam pecunie quantitatem vel hemolumentum aliquod consequantur: nos volentes simoniacam pestem et vicium huiusmodi a nostra extirpare provincia et, ut tenemur, animarum providere saluti, statuimus: ut nullus patronus aliquem presentet ad regimen animarum, aliquo dato, promisso, remisso, vel retento; vel instituens eumdem sic presentatum scienter admittat et nisi fuerit sufficiens in scientia, moribus et etate et de legitimo matrimonio procreatus, vel secum super hiis fuerit canonice dispensatum.
Alioquin presentans cuiuscumque dignitatis, gradus, seu conditionis existat, ipso facto, illa vice sit iure presentandi privatus, et nichilominus si laycus fuerit excommunicationis vinculo irretitus.
Clerici vero et religiosi patroni, preter hoc quod illa vice sint potestate presentandi privati, sibi noverint ingressum ecclesie interdictum.
A quibus sentenciis absolvi et liberari nequeant, preterquam in mortis articulo, nisi a nostra licentia speciali vel suffraganeorum nostrorum.
Presentati vero sic scientes et consencientes, sint inhabiles, ipso facto, ad quodlibet beneficium ecclesiasticam obtinendam, nisi cum eisdem per superiorem suum fuerit misericorditer dispensatum.
Si vero ignorantes simonie presentati constiterint, confestim tamen sciverint, beneficio sic obtento renuncient, cum aliter nequeant agere penitentiam salutarem.
Instituens autem, ante institutionem super premissis inquirat sollicite veritatem, quam si invenerit, predictas sentencias, ut dictum est, contra delinquentes faciat publicari et ecclesiam, illa vice, de persona idonea non differat ordinare.
Alioquin si super premissis repertus fuerit culpabilis, vel remissus in conferendis beneficiis, suspendetur ad tempus superioris arbitrio statuendum.
Item quod nullum presentatum ad regimen animarum per clericos, religiosos exemptos vel non exemptos, aut laicos admittant, nisi tantum coram eis eidem presentato de proventibus ipsius ecclesie fuerit assignatum, unde iura episcopalia possint solvere et congruam sustentationem habere ac alia incumbentia eis honera subportare, consuetudine contraria non obstante.
Statuimus quod quicumque procurat impedimentum super possessione pacifica beneficii obtinendi curati sive collati; vel impedimentum appositum repellere desinit negligenter, ultra penas a iure scriptas, excommunicationis sententia sit ligatus.
Statuimus quod septennium studendo solum intelligatur ab omnibus eidem posse concedi uni persone, in udo vel pluribus beneficiis per permutationes vel alias transeunti, nisi aliud per sedem apostolicam ordinetur; quod quidem septennium intelligi volumus in hoc canone de quo habetur mentio in constitutione domini [1] Bonifacii pape, in capite: cum ex eo: de electione in libro sexto.
(4) De temporibus ordinandi.
Observari precipimus, quod nullus parrochialem recipiat ecclesiam non intendens ad sacerdotium promoveri, ut fructus ex ea percipiat per annum; qui, nisi voluntate mutata, promotus extiterit, ad restitutionem eorumdem tenebitur.
Et nichilominus conferens qui ipsum non credebat ad sacerdotium promovendum preter divinam, quam exinde incurrit offensam, remanet ad servandam indempnem ecclesiam obligatus.
(5) Quod unus non occupet nisi unum officium.
Cum singula officia singulis sint committenda personis, et unum officium vix digne valeat aliquis adimplere, observari precipimus ut nullus cuiuscumque ecclesie canonichus, regularis vel secularis, duos personatus, vel duas dignitates, vel preposituras seu administrationes, aut duo beneficia aut eorum alterum cum reliquo insimul et prebendam in eadem obtineat vel iam obtentum retinere presumat, consuetudine aliqua etiam iuramento vallata contraria non obstante, cum dicenda sit potius corruptela.
Nec aliqui monachi vel religiosi alii pluribus prioratibus vel ecclesiis curam animaram habentibus, etiamsi cara eadem, non per ipsos set per presbyteros ad eorum presentationem per episcopos institutos, habeat exerceri, presumat, absque dispensatione sedis apostolice speciali, nisi forte unus ex eis ab alio dependeat, vel ad invicem sint annexi.
Si secus factum est, sit irritum ipso iure: et transgressores sunt eo ipso ineligibiles, et tanquam ambitiosi, ab utroque penitus repellantur.
(6) De temporibus ordinandis.
Observari precipimus, ut nullus episcopus vel quivis alius infanti vel coniugato, nisi religionem intrantibus, seu illiterato, aut homini diocesis aliene tonsuram conferat clericalem, nec ad sacros ordines promoveat absque eorumdem superioris licentia speciali.
Superiorem hoc casu intelligimus episcopum de cuius diocesis est oriundus tonsurandus huiusmodi vel etiam promovendus, vel habet, licet alibi natus fuerit, domicilium, seu in cuius diocesi beneficium ecclesiasticum obtinet tonsuratus.
Transgressores huiusmodi punientur prout sacris canonibus diffinitur.
(7) De etate requisita in curato.
Observari precipimus ut nullus episcopus minori XXV annis beneficium ecclesiasticum cum cura animarum conferat nec ad obtinendum ipsum cum eodem dispenset de facto; nec etiam dispenset quod qui XX annum non compleverit dignitates vel prioratus quibus animarum cura imminet, valeat obtinere.
Si secus factum fuerit sit irritum ipso iure.