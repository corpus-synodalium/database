Anno Domini Mo CCCo die martis post Quasimodo statuta et lecta in synodo que sequuntur fuerunt.
(1) Licet canone sit salubriter inherendo statutum ne quis sacerdos interesse matrimoniis clandestinis presumat, per triennium, si contra fecerit, suspensionis sententiam incursurus, et taliter contrahentes arbitrarie sint puniendi, quia tamen in hujusmodi canonis observatione quamplurimos vidimus sepius negligentes, immo verius transgressores, penas non timentes predictas viasque exquirentes et modos per quos ostensa sibi impedimenta devitent, quandoque ad partes se transferunt alienas, ubi dicti impedimenti notitia non habetur, et ibidem matrimonia damnabiliter solemnizari procurant, nonnunquam de alienis partibus ignotos presbyteros, qui dicta celebrant matrimonia, ad illas partes adducunt, et illudere quantum in eis est valeant canoni memorato, ex quibus animarum pericula provenerunt, et in Ecclesia Dei grave scandalum est ortum.
Nos autem hujusmodi excessum et abusum detestatum propter excrescentem malitiam delinquentium volentes, ut dignum est et ad nostrum spectat officium, pena graviori punire, jurium inherentes vestigiis addendo statuimus ut nulla persona ecclesiastica vel secularis, cujuscumque conditionis vel status existat, decetero matrimonia clandestina in civitate ista vel diocesi, bannis nondum factis per tres dies dominicos, ut antiquitus est statutum, nisi de licentia nostra aut officiariorum nostrorum, quibus damus potestatem dispensandi super hoc aliud concedatur, audeat solemnizare in facie Ecclesie, celebrare, vel eisdem interesse scienter, de istis partibus predictis matrimoniis solemnizandis, nec ad alias se transferre, personas extraneas occasione hujusmodi ad istas civitatem et diocesim adducere, aut in premissis, vel premissorum quolibet, opem, favorem, consilium scienter et dolose impertiri quomodolibet presumat.
Quod si quis deinceps attentare presumpserit, et omnes et singulos taliter, ut premittitur delinquentes, ipso facto suspensionis in presbyteros, et excommunicationis in ceteros, extunc prout exnunc proferimus in his scriptis,
injungentes decanis et presbyteris ut nobis vel officiariis nostris infra quindenam a tempore notitie revelent quicquid sciverint de predictis, alias pena simili vel graviori eosdem puniemus.
(2) De falsariis.
Preterea quia vitium falsitatis his diebus multipliciter, proh dolor!, inolevit, nam quidam se falsis nominibus nuncupantes, instrumenta, memoralia, et mandata impetrans contra alios et transire faciunt fraudulenter, quandoque alii falsa fabricantes sigilla, eis consignant litteras, per quas de facto excommunicant et absolvunt, per hec decipientes alios et semetipsos, alii diversos alios modos excogitant et faciunt falsitates.
Nos tam pestilenti morbo remediare cupientes, statuimus ut nullus ecclesiasticus vel secularis, cujuscumque conditionis aut status in posterum hujusmodi falsitatis vitia aut alia quecumque committere fraudulenter aut dolose audeat vel presumat, aut opem, consilium vel favorem scienter commitentibus impartiri.
Quod si secus deinceps attentatum fuerit a quolibet vel presumptum, in agentes et consentientes, auxiliatores, consiliatores, fautores, fraudulentos, ipso facto excommunicationis sententiam extunc et exnunc proferimus in his scriptis: Decanis nostris et presbyteris injungentes, etc. ut supra.
(3) Quia accepimus quod in ecclesiis et capellis ubi ad honorem Dei et sanctorum a christifidelibus pro salute sua vigilie celebrantur, nonnulli sepe veniunt, sub ovis specie lupum in mente gerentes, sollicitantes mulieres, eas rapere et corrumpere satagentes, quanquam ante faciem crucifixi, quod graviter est ferendum, quantum in eis est, suam exequi libidinem non verentes, per quod non solum Deum et Ecclesiam vilipendunt, et etiam scandalizant populum, fideles a sancto proposito retrahentes, et etiam sibi ipsis ingerentes damnationem eternam.
Quocirca hac synodali monitione pro omnibus et ex causa monemus omnes et singulos, tam clericos quam laicos, ut tam flagitiosum delictum in locis predictis nostrarum civitatis vel etiam diocesis committere non audeant in futurum, nec committentibus consentire scienter, vel eis fraudulenter impartiri opem, consilium, vel favorem, alioquin rapientes deinceps de dictis locis violenter mulieres jam dictas, et cum mulieribus sic raptis se etiam turpiter commiscentes, ipso facto in predictis casibus extunc et exnunc in his scriptis injungentes decanis etc.
(4) Item volumus et precipimus precepta nostra per quamlibet parochiam sepius et solemniter publicari ne quis excusationis vel ignorantie possit habere velamen.
Expliciunt precepta synodalia nova et vetera de diocesi Constantiensi.