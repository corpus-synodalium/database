Bernardus, Dei et apostolice Sedis gratia Pampilonensis episcopus, dilectis in Christo et nobis carissimis prioribus regularibus et secularibus, ac rectoribus ecclesiarum parrochialium ac uicariis perpetuis ecclesiarum, ceterisque presbiteris ac clericis nostre diocesis Pampilonensis, salutem et benedictionem.
Notum uobis et uestrum cuilibet facimus per presentes, quod cum nobis sit datum intelligi quod multi priores, rectores, uicarii et clerici alii dicte nostre diocesis se retraxerunt tempore preterito et adhuc retrahunt se de non habitando seu moram trahendo in domibus prioratuum seu rectoriarum et beneficiorum suorum, ex eo et pro eo quia asserebatur quod bona mobilia per eosdem acquisita et que reperirentur tempore mortis priorum, rectorum et clericorum predictorum in domibus predictis, debebant esse nostra seu successorum priorum, rectorum seu clericorum predictorum, quamuis de consuetudine eiusdem nostre diocesis extiterit obseruatum quod de eisdem bonis mobilibus per eos, ut premittitur, acquisitis, predicti priores et rectores et clerici ordinent et disponant in usus licitos et honestos pro suo arbitrio.
Propter que corruerunt domus seu habitationes predictorum priorum et rectorum et clericorum, quod est dolendum et remediandum.
Eapropter de uoluntate, consilio et assensu nostri capituli et cleri totius diocesis, uocatis et ibidem presentibus in camera noua ipsius ecclesie, ubi capitulum celebrari et clerus uocari consueuit, ad laudem Dei et beate uirginis Marie, habito super hoc diligenti tractatu, constituimus et ordinamus ac etiam per presentes ordinamus et constituimus quod priores, rectores, uicarii perpetui et clerici beneficiati quicumque, quando per primitus instituuntur in prioratibus et ecclesiis ad quas canonice uocati extiterint et per archipresbiteros nostros eis debet dari possessio corporalis prioratuum seu ecclesiarum predictarum, bona quecumque mobilia et instructiones domorum, quecumque sint, in domibus prioratuum et ecclesiarum predictarum a predecessoribus eorumdem in domibus predictis reperta, et que in domibus prioratuum et ecclesiarum predictarum tempore quo ipsi primitus possessionem corporalem adipisci debebunt, reperiri continget, ipsi per inuentarium publicum recipere teneantur.
Illaque integra et meliorata, et non deteriorata, successori suo, et nichilominus si eos librum missale uel mixtum tempore administrationis sue adquirere continget, ecclesie cui perfruerint et successori suo dimittere teneantur.
Omnia uero bona alia mobilia, quecumque sint et in quibuscumque rebus consistant, priorum et rectorum et clericorum aliorum, que reperta fuerint tempore mortis sue seu post mortem eorumdem priorum et rectorum et clericorum in predictis domibus uel alibi, iuxta predictam consuetudinem in dicta diocesi obseruatam, ut premissum est, sint libera et non occupentur neque possint occupari seu recipi per nos et successores nostros uel etiam successorum predictorum priorum seu rectorum, ymo de eisdem predicti rectores seu priores possint libere disponere et ordinare prout eis uidebitur, iuxta predictam consuetudinem in nostra diocesi actenus inconcusse obseruatam.
Et de omnibus hiis mandamus fieri litteras sub sigillo uel publica instrumenta.
Actum sub sigillo nostro octaua die mensis Marcii, anno a natiuitate Domini millesimo ccc. septuagesimo tertio. [1]
Quod rectores et alii beneficiati possint testari de bonis uel rebus eorum.