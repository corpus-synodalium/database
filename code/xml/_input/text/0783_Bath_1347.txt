UNIVERSIS - Radulphus, episcopus B. W. salutem. 
Inter, alia quae nostris desideriis ingeruntur, illud corditer appetimus, quod honestas ordinis clericalis in ecclesia nostra Well. diligentius observetur, ac etiam indigentiis pauperum sacerdotum clementius subveniatur, et propterea hiis, quae pro praemissis promovendis ex devotione fidelium salubriter aguntur, firmitatis robur libenter adjicimus. 
Sane petitio Walteri de Hulle, canonici nostrae ecclesiae Well. - continebat, quod cum in ecclesia nostra praedicta sint XIII. sacerdotes scilicet Johannes Auketill, Henr. de Schirbourn, etc. annualia perpetua obtinentes, et in eadem ecclesia pro animabus quorundam episcoporum et canonicorum Well. missas, et alia divina officia devotius celebrantes, sintque proventus annualium suorum adeo tenues et exiles, quod ad eorum sustentationem competentem juxta sacerdotalis ordinis decentiam non sufficiant, nec proprium locum habeant, in quo diebus vel noctibus sua capita valeant reclinare, sed in locis popularibus pro sacerdotibus indecentibus ex necessitate compulsi maneant singulariter dispersi, in opprobrium ordinis clericalis, et salutis fidelium animarum diminutionem manifestam. 
Idemque Walterus ex causis memoratis duo messuagia, tria curtilagia, et unum columbare, ac etiam tres acras terrae cum pertinent. in civitate nostra Well. quae et quas idem Walterus habuit ex testamento Johannis Markaunt, et sacerdotibus praedictis, ac eorum successoribus inperpetuum, ut ipsi simul in una communitate perpetuis temporibus residerent, et in loco sibi collato moram traherent personalem, ac unus ex eisdem sacerdotibus reliquorum minister, et caeteri consodales sui, locusque praedictus Nova Aula [1] nuncuparetur, ac talibus nominibus perpetuo fungerentur; necnon ut iidem sacerdotes et successores sui pro salubri statu Edwardi regis Angliae et Franciae illustris, atque nostro et suo, magistrique Johannis de Carleton canonici Well. quamdiu vixerimus, et pro animabus nostris, cum ab hac luce subtracti fuerimus, ac etiam pro animabus Isaac de Hulle, Matildae uxoris suae, patris et matris ejusdem Walteri, Johannis de Drokenesford, praedecessoris nostri, Johannis de Godelee, quondam decani, et Johannis de Middelton, dudum vicarii in eadem, ac aliorum benefactorum ipsius Walteri - certa suffragia spiritualia, ac quaedam alia salubria et honesta secundum ordinationem nostram in hac parte faciendam perpetuis futuris temporibus facere tenerentur, de licentia domini regis, et capitalium dominorum - dedisset et concessisset, ea auctoritate ordinaria statuere et ordinare propensius dignaremur. 
(1) Nos igitur episcopus auctoritate ordinaria statuimus et ordinamus, quod iidem sacerdotes, et successores sui - in praedicto loco sibi sic assignato, quamdiu sua praedicta annualia retinuerint, perpetuis temporibus simul maneant et moram faciant personalem, a consortio laicorum penitus separati. 
Et in aula ad eorum opus in eodem loco constructa, vel meliori inibi construenda, semper infuturum simul comedant et bibant - nisi ex infirmitate, vel alia rationabili de causa valeant excusari.- 
(2) Item statuimus, quod omnes et singuli sacerdotes, et successores sui singulis matutinalibus, et vespertinis, ac completoriis officiis, et missis, ac psalmo De profundis [2] ab eisdem vel eorum aliquo futuris temporibus qualitercunque dicend. finaliter completis, pro domino nostro rege, et singulis successoribus, in humanis agentibus, et pro eorum salubri statu dicent specialiter futuris temporibus hanc orationem: 
[3] Dominus pro sua misericordia custodiat regem nostrum N. ab inimicis suis, et ipsum cum spiritualibus incrementis dirigat propitius in agendis. [4] 
(3) Item statuimus, quod iidem sacerdotes et successores sui, dictis dominis Edwardo, Radulpho, et Waltero, et Johanni supradictis, agentibus in humanis, pro eorum salubri statu, necnon pro animabus Isaac et Matildae, Johannis de Drokenesford, Johannis de Godelee, et Johannis de Middelton, etc. in missis suis, quotiens eas celebraverint, cum devotione dicant hanc orationem: 
[5] Omnium sanctuorum tuorum intercessionibus, quaesumus Domine, gratia tua nos semper protege, ut christianis omnibus viventibus atque defunctis, [6] etc. cum secr. et post communione ad hoc competentibus. 
(4) Item statuimus, quod iidem sacerdotes et successores sui dominis Edwardo, Radulpho, etc. viam universae carnis ingressis, pro animabus eorundem in singulis missis ab eisdem celebrandis, dicant devotius hac orationem: 
[7] Omnipotens sempiterne Deus, cui nunquam sine spe misericordiae supplicatur, [8] etc. cum secr. et post communione debit. et consuet. 
(5) Item statuimus, quod iidem sacerdotes et successores sui singulis diebus, quibus missas celebraverint, pro dominis Edwardo, Radulpho, etc. corpus dominicum, sicut pro dominis suis, mentaliter conficiant et offerant cum devotione. 
(6) Item statuimus, quod iidem sacerdotes, et successores sui quater in anno, viz. in principio cujuslibet termini, plenas exequias et commendationes mortuorum pro dominis Edwardo, Radulpho, etc. supradictis, et eorum animabus specialiter, ac etiam pro aliis - generaliter dicant perpetuis tempotibus, vel dici faciant ex devotione. 
(7) Item statuimus, quod singuli sacerdotes et successores sui domino Radulpho, et Waltero, et Johanni supradictis agentibus in humanis, pro salubri statu cujuslibet eorundem singulis annis in festo Catharinae virginis, ipsis autem viam universae carnis ingressis, pro animabus suis, necnon pro animabus praedictorum, viz. singulariter et singulis diebus obituum, seu anniversariorum suorum, et cujuslibet eorundem perpetuis futuris temporibus singulos denarios, inter pauperes Christi, vel in pane, vel in pecunia numerata distribuant, vel distribui faciant, per visum ministri sui supradicti. 
Et ut de diebus obituum seu anniversariorum personarum superius expressarum, quae temporibus jam transactis ab hoc seculo transierunt, reddamur plenius certiores, eis, et aliis, quorum intererit, tenore praesentium intimamus, quod praedictus Isaac 5. Decembris, M.CCC.VII. Matilda autem 27. Mart. M.CCC.XXVIII. Johannes vero episcopus 9. Maii, M.CCC.XXIX. Johannes autem decanus 4. Feb. M.CCC.XXXII. et Johannes vicarius 20. Maii, M.CCC.XLIII. debitum naturae persolverunt; eisdem sacerdotibus, et successoribus suis firmiter injungendo mandantes, quatenus omnes dies et annos, quibus caeterae personae superius nominatae adhuc viventes, ab hoc seculo migrare contigerit, in catalogo seu registro suo ad perpetuam rei memoriam clarius annotari faciant, et transcribi. 
(8) Item statuimus, quod iidem sacerdotes, et successores sui singulis diebus cum de lectis suis surrexerint, et singulis noctibus, cum cubaverint, pro dominis E. R. et pro magistris Walt. et Johanne supradictis agentibus in humanis, et pro eorum salubri statu, quamdiu vixerint, et pro animabus suis, cum ab hac luce subtracti fuerint, necnon pro animabus Isaac, Matildae, etc. quinquies salutationem angelicam cum hac adjectione, Jesus, Amen, [9] ad honorem beatae Mariae virginis genitricis Dei, dicant perpetuis futuris temporibus humiliter et devote. 
(9) Item statuimus, quod iidem sacerdotes et successores sui pro dominis E. R. ac magistris W. I. etc. singulis diebus inperpetuum, prandio, et coena sua seu collatione finitis, ad honorem beatae Mariae virginis totam hanc sequentiam [10] Benedicta es, caelorum regina, et mundi totius domina, [11] etc. decantent solenniter in communi, praefatusque minister vel unus de consodalibus suis subsequent. hunc versiculum, [12] Ave, Maria, gratia plena, Dominus tecum, [13] etc. et hanc orationem, [14] Deus, qui beatam Mariam virginem in conceptu et in partu servata virginitate divino gaudio laetificasti, [15] etc. dicat, et devotius prosequatur. 
(10) Item statuimus, quod quilibet sacerdotum dictorum et successorum inperpetuum, ante inceptionem officiorum matutinalium et vespertinorum, ac etiam omnium et singularium horarum canonicalium, tam de die, quam de beata Maria virgine ab eodem, ubicunque fuerit, dicendarum, pro personis et animabus supradictis, ad honorem beatae Mariae virginis salutationem angelicam dicat humiliter, et cum devotione prosequatur. 
(11) Item statuimus, quod ipsi sacerdotes et successores sui singulis matutinalibus, ac vespertinis, ac completoriis officiis, tam de die, quam de beata virgine, ac singulis exequiis, ac commendationibus mortuorum, precibusque dictam sequentiam de beata Maria virgine sequentibus, necnon prandio et coena sua seu collatione sumptis, pro dominis E. R. W. I. etc. specialiter, ac etiam de aliis benefactoribus ejusdem Walteri, omnibusque fidelibus defunctis, et eorum animabus cogitantes, hunc psalmum De profundis [16] dicant perpetuo futuris temporibus, cum precibus et orationibus in ea parte debitis, et consuetis, et cum devotione prosequatur. 
(12) Item statuimus, quod iidem sacerdotes et successores sui singulis matutinalibus et vespertinis ac primae 3. 6. 9. et completorii officiis, tam de die, quam de beata virgine Maria, necnon exequiis et commendationibus nostrorum, ac sequentia, et precibus post psalmum De profundis [17] ab eisdem dicendis infuturum plenarie completis et finitis, de domino E. et R. etc. supradictis, ac eorum animabus specialiter cogitantes, perpetuis futuris temporibus dicant hanc orationem, [18] Animabus eorum, et omnium fidelium defunctorum propitietur omnipotens et misericors Deus. Amen. [19] 
(13) Item statuimus, quod iidem sacerdotes, et successores sui, vel saltem major vel sanior pars eorundem, quotiens idem ministratus vacaverit infra 6. dies - decano Well. dum tamen ipsum in civitate Well. praesentem esse contigerit, alioquin subdecano ejusdem ecclesiae, teneantur in suum duntaxat nominare ministrum, alioquin jus nominandi ministrum hujusmodi penitus amittant illa vice, et ejus praefectio ad praedictum decanum vel subdecanum, ut praefertur, pertineat illa vice, nulla nominatione super hoc ulterius expectata. 
(14) Item statuimus, quod decanus vel subdecanus dictae Well. ecclesiae - praedictum ministrum in forma praedicta sibi nominatum absque difficultate - statim admittere teneatur, alioquin ejus praefectio ad dominum B. W. episcopum - devolvatur illa vice. 
(15) Item statuimus, quod si minister praedictus contumeliosus, vel rixosus, aut notorie luxuriosus fuerit, aut alias in scandalum sui aut consodalium suorum male se gesserit, et super hiis vel eorum aliquo coram decano Well. vel in ejus absentia coram subdecano - per solum juramentum consodalium suorum, seu saltem majoris et sanioris partis eorundem convictus fuerit, ab officio ministratus sui simpliciter, et de plano, et sine strepitu et figura judicii penitus amoveatur, et alius ex sacerdotibus praedictis per dictum decanum vel subdecanum, ut praemittitur, ad solam nominationem consodalium suorum, vel saltem majoris et sanioris partis eorundem, sicut praedictum est, faciend. statim in ministrum praeficiatur absque difficultate et dilatione quibuscunque. 
(16) Item statuimus, quod cum aliquis ex sacerdotibus praedictis diem suum clauserit extremum, et alius in annuali suo fuerit institutus, in camera, quam ipse defunctus, dum vixerat, inhabitabat, loco suo succedat. 
(17) Item statuimus, ut perpetuis futuris temporibus inter sacerdotes supradictos et eorum successores, rixarum et discordiarum amfractibus omnino subductis, pacis tranquillitas vigeat, et fervor charitatis aestuet, unitas concordiae valescat, et animorum idempnitas perseveret. 
(18) Item eisdem sacerdotibus et successoribus suis prohibemus, ne negotiationibus, vel commerciis secularibus, vel officiis non convenientibus clericali proposito se immisceant, vel arma gerant aliqualiter infuturum. 
(19) Item statuimus, quod iidem sacerdotes strictis et curtis vestibus radicitus praecisis perpetuis futuris temporibus utantur, vestibus ordini sacerdotali congruendis; huic adjicientes, ut caligis sericatis, aut viridibus publice non utantur. 
(20) Item statuimus, quod omnes iidem sacerdotes et successores sui celarium, aulam, columbare, coquinum jam ibidem constructa, seu meliora inibi construenda, ac etiam curtillagia, totamque terram praedictam perpetuis futuris temporibus in communi teneant et habeant pro indiviso, quamdiu annualia sua retinuerint supradicta. 
(21) Item, quia disparitas personarum simul commorantium frequenter discordiam parit, statuimus, quod inter sacerdotes praedictos, vel eorum successores nullus alterius status vel conditionis ad mensam, seu cameram, aut cohabitationem, vel moram in praedictis locis faciend. ab iisdem ultra diem unum aliqualiter admittatur infuturum, necessariis servitoribus suis, aliisque notis et probatis ac honestis viris, quos iidem sacerdotes, vel successores sui ex communi deliberatione duxerint recipiend. duntaxat exceptis. 
(22) Item statuimus, quod illi ex praedictis sacerdotibus vel successoribus suis, qui in praedictis locis moram non fecerint personalem, nil percipiant de proventibus seu emolumentis proventibus de rebus supradictis. 
(23) Item statuimus, quod quotiens aliquis ex sacerdotibus praedictis, vel eorum successoribus praedictorum statutorum, et ordinatorum, vel eorum alicujus temerarius violator scienter extiterit, seu eis ex malitia, vel eorum alicui contraire praesumpserit, et super hiis coram ordinario loci legitime convictus fuerit, toties in XL. denar. sterl. mulctetur, fabricae ecclesiae nostrae Well. applicandis, seu aliter exigentibus culpis juxta modum culparum gravius puniatur. 
Dat. apud Wynchelcombe 7. id. Apr. M.CCC.XLVII. consecrat. nostrae XVIII. 
