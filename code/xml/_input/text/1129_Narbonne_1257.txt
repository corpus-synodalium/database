Statuta que fecit Guillelmus [1] archiepiscopus Narbonensis anno MoCCoLoVIIo de decimis rectoribus parochiarum que negligebantur in Reddesio.
Hic qualis fuerit tunc temporibus ecclesiastica disciplina de decimis abunde, edocemur.
Cum decime sint tributa egentium animarum et ipsas dominus noster in signum universalis sui dominii retinuerit nec eas retinere aliquibus vel defraudare liceat sine periculo animarum, Malachia propheta dicente quod qui decimam non dederit ad decimam revertetur et idem juris sit in primitia et decima, eodem propheta testante qui decimas et primitias in horrea sacerdotum apportari precepit.
Igitur, nos Guillelmus [2] Dei gratia sancte Narbonensis Ecclesie archiepiscopus, qui labores voluntarios appetimus ut quietem et pacem aliis preparemus cum in predictis et quibusdam rebus aliis que de jure et consuetudine approbata Ecclesiis dari debent in Reddesio diversi sint usus, imo potius abusus seu etiam corruptele, secundum castrorum diversitates ipsas quanta possumus affectione tollere et eas ad unum debitum et communem statum reducere cupientes ut inter rectores et parochianos ecclesiarum dicte terre, dilectio et charitas deinceps que est pacis vinculum nutriatur et animarum periculum evitatur, Deum habentes pre oculis, deliberatione habita super inquisitione per ... officialem nostrum Reddensen de nostro speciali mandato super predictis in diversis castris facta duximus de singulis generaliter et specialiter ordinandum prout superius continetur.
(1) In primis statuentes quod de cetero de omni blado, legumino, ysseria, sive panioro ac milio ac rodore in gerba et vineola [3], vindemia, olivis, nucibus, pomis, amigdalis, viminibus, canape et lino, oloribus, sepis, porris, rabis, aliisque in castris et villis in quibus predicta vel aliquid de predictis crescunt octava pars pro decima et primitia ecclesiarum rectoribus persolvatur.
Hoc idem precipimus de omni fructu arborum de quo domino temporali aliquid pro dominio persolvetur, cum quilibet de omnibus qui juste possidet decimam et primitiam solvere teneatur, nec ecclesia deterioris conditionis esse debeat quam dominus temporalis.
Statuentes etiam quod pro pullis, equis et mulinis, duodecim denarii melgorienses, pro asininis et vitulis octo denarii tam pro decima quam primitia eisdem rectoribus persolvantur.
De agnis vero lana et hedis, si parochianus octo habuerit duobus de melioribus sibi electis, det de sex residuis meliorem; si autem habuerint uno electo dabit dimidium de meliori tertio remanente vel etiam estimetur de cujus estimatione medietatem pro decima et primitia solvere teneatur.
Si vero tres vel duos aut unum agnum vel hedum habuerit pro quolibet anno duo denarii melgorienses; pro hedo vero unus denarius pro decima et primitia persolvantur; de porcellis autem de prima porcellata dabit unum et de duabus porcellatis sequentibus ejusdem suis; si eas habuerit, similiter dabit unum; sin autem, dimidium vel ejus estimationem.
Pro decima et primitia solvere teneatur de anseribus vero anatibus et pullis gallinariis de qualibet domo in qua fuerit de qualibet pro decima et primitia detur unus.
De caseis autem sive in die unum vel plures fecerit, dentur decem casei sine fraude pro decima et primitia pro una integra mulsione.
De tegulis vero de qualibet fornata, quinquaginta bone tegule pro decima et primitia persolvantur.
De apibus autem de quolibet examine tam de veteribus quam de novis, dentur duo denarii pro decima et primitia sine fraude vel si de novis octavum examen dare voluerint duobus sibi electis de septem residuis meliorem dent et sic pro ipsis novis ad solvendam pecuniam nullatenus compellantur.
De feno vero et ferraginibus si seccentur sive vendantur sive non, octava pars pro decima et primitia persolvatur nisi forte agricultor animalia cum arat si tantum essent debilia de suis ferraginibus vellet restaurare quod ei liceat decima et primitia non soluta.
(2) Cum autem vir et uxor matrimonium contrahere voluerint, dent meliores homines parochie, sive sint nobiles sive innobiles, suo rectori pro prandio tres solidos melgorienses et unam gallinam pro cena nec ab eisdem de cetero panem vel carnes accipiant et cum eisdem vescantur; de aliis vero inferioribus a dicta quantitate pecunie descendendo prout fuerit nubentis possibilitas exigaturi; pro arris autem benedicendis octo denarii melgorienses per sponsum solummodo apponantur.
Si autem mulier de parochia sua exierit ad maritum, det suo capellano de cujus parochia exit octodecim denarios melgorienses pro prandio et unam gallina pro cena.
Si de melioribus est de villa alioquin observetur descendendo quod superius est expressum.
(3) In quinque vero festivitatibus videlicet in festo Omnium Sanctorum et Natalis Domini, Paschalis, Pentecostes et in festo altaris precipui parochie sue offerat dominus domus unum denarium melgoriensem et ejus uxor obolum ac mater, et ceteri de familia dum tamen masculi, quatuor decimum annum et femine duodecim compleverint sive panem tantummodo valentem prout uxori et familie magis videbitur expedire in vigiliis vero dictarum festivitatum, et baptismis et oblationibus nubentium et luminaribus laudabiles consuetudines observentur; paschalem vero cereum quodlibet castrum et villa justa possibilitatem suam convenientem faciet et honestum.
(4) Ad hec statuimus quod si vir et uxor duos lectos completos habuerint, unum habeat rector ecclesie viro mortuo vel uxore vel dimidium si non habuerint nisi unum et meliorem vestem defuncti cum caligis et sotularibus ejusdem exceptis clamide supertunicali atque capa.
Et hoc idem precipimus observari in filiis masculis si post decimum quartum annum et feminis, si post duodecim annum moriantur, si non fuerint in patria potestate, cum tunc confiteri debeant et eque sacramenta ecclesiastica ministrari.
Si vero infra etatem predictam masculus vel femina moriatur, et sint in paterna potestate, volumus quod sex denarios melgorienses tantum eorum parentes solvant rectori ecclesie loco lecti.
Decendentes vero infra septennium quatuor denarios tantummodo solvere teneantur; si vero masculus vel femina que sit sui juris infra etatem predictam vel supra decesserit circa vestes et lectos precipimus observari quod de patrefamilias superius est expressum.
Et quia in quibusdam locis majoribus in Reddesio in die qua corpus traditur sepulture, et septimo et nono, die datur comestio capellano et clericis ejusdem, hoc per totum Reddesium precipimus observari quod hactenus laudabilius est servatum et hoc idem in oblationibus defunctorum dicimus observandum in animarum remedium eoremdem.
Precipientes rectoribus ecclesiarum et eorum loca tenentibus districte, ut in suis missis in dictis novem diebus speciales orationes faciant pro defunctis, et eos sive coram altari vel in cimeterio, si commode fieri potest, cum aqua benedicta absolvant et orationibus defunctorum ut in iis devotio populi excitetur, prohibentes in virtute obedientie predictis rectoribus et eorum loca tenentibus quod pro campanis pulsandis vel cimeteriis nihil exigant vel recipiant a defunctis vel heredibus eorumdem.
(5) Precipientes districte in virtute obedientie et sub pena excommunicationis universis et singulis ecclesiarum rectoribus et ceteris hominibus in Reddesio constitutis, ut predicta omnia et singula studeant fideliter observare, si nostram velint effugere ultionem, dantes dictis rectoribus plenariam potestatem, quod si in predictis vel in aliquo predictorum suos parochianos rebelles invenerint seu contradicentes, adeo quod nolint servare predicta quod eis liceat legitimis monitionibus premissis auctoritate nostra per censuram ecclesiasticam compellere parochianos eosdem.
Actum apud Alanham undecimo calendas julii, anno Domini MCCLVII, in presentia et testimonio magistri B ... Bellini, precentoris Agathensis, R ... Nazarii, officialis Reddensis, R ... archidiaconi Reddesii inferioris, B ... archipresbiteri Terminorum et P ... capellani ecclesie de Riuterio.
Et ad majorem predictorum omnium firmitatem, nos, archiepiscopus supradictus presentes litteras fecimus nostri sigilli munimine roborari.