R. dei gratia Lincoln. episcopus dilecto in Christo filio archidiacono tali salutem, gratiam, et benedictionem.
Ex relatu fide digno audivimus quod plurimi sacerdotes archidiaconatus vestri, deum non timentes nec homines reverentes, horas canonicas aut non dicunt aut corrupte dicunt, et id quod dicunt sine omni devotione aut devotionis signo, immo magis cum evidenti ostensione animi indevoti, dicunt; nec horam observant in dicendo que comodior sit parochianis ad audiendum divina sed que eorum plus consonat libidinose desidie. 
Habent insuper suas focarias; quod, etsi nos et nostros lateat cum inquisitionem super huiusmodi fieri facimus, hiis per quos fiunt inquisitiones periuriam non timentibus, non debet tamen vos sic latere qui presentialiter super eos tam per vos quam per decanos et bedellos vestros continue vigilare tenemini. 
Faciunt etiam ut audivimus clerici ludos quos vocant miracula [1], et alios ludos quos vocant inductionem Maii sive Autumpni et laici scotales; quod nullo modo vos latere posset si vestra prudentia super hiis diligenter inquireret. 
Sunt autem quidam rectores et vicarii et sacerdotes qui non solum audire fastidiunt predicationes fratrum utriusque ordinis sed, sicut possunt, ne audiat eos populus predicantes aut eis confiteatur malitiose prepediunt. 
Admittunt etiam ut dicitur predicatores questuarios ad predicandum qui solum talia predicant qualia nummum melius extrahunt, cum tamen nos nullum questuarium licentiemus ad predicandum sed solum concedimus ut per sacerdotes parochiales eorum negotium simpliciter exponatur. 
Quia igitur vos estis Iudas Machabeus, debentes templum domini ab omni inquinatione purgare, non enerviter sed viriliter et fortiter ad eius imitationem in hiis et huiusmodi agentes, nos autem vicem tenemus senis Mathatie filio precipientis de zelo observationis legum paternarum et de fortiter pugnando contra legum divinarum adversarios, vos in domino monemus, exhortamur, et firmiter iniungimus quatinus ad predicta et hiis similia purganda vos sicut vir accingatis, prelia domini fortiter preliantes, et inordinata predicta et similia ad ordinem reducentes, compellendo sacerdotes ad debite peragendum divina obsequia, ad focarias expellendum, ad inducendum efficaciter populum ut fratrum utriusque ordinis predicationes devote et attente audiat eisque humiliter confiteatur, ad non admittendum questuarios ad predicandum. 
Miracula etiam et ludos supra nominatos et scotales, quod est in vestra potestate facili, omnino exterminetis, et cohabitationem christianorum cum iudeis, quantum vobis possibile est, impedire curetis.
Valete et cetera.
