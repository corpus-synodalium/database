Epistola prima domini Johannis de Zirich episcopi Traiectensis.
Johannes, Dei et apostolice sedis gracia episcopus Traiectensis, universis et singulis tam clericis quam laycis nostre civitatis et dyocesis salutem in Domino et mandata nostra salubriter observare.
Cum, sicut fama referente didicimus, plures et diversi excessus graves et enormes et intolerabiles, quod dolenter referimus, in nostra civitate et dyocesi tam a clericis quam a laycis perpetrati sint frequenter et adhuc sepius perpetrentur,
Nos, ex nostro officio pastorali aliquibus eorum aliquali remedio obviare volentes, ne impunitatem eorum delictorum homines consuetudini potius quam emendacioni valeant imputare:
(1) In primis excommunicamus omnes et singulos clericos et laycos, cuiuscunque condicionis vel status existant, nostre civitatis et dyocesis aut in nostra civitate et dyocesi jurisdictionem ecclesiasticam impedientes de cetero vel perturbantes qualitercunque, seu litteras rumpendo aut rapiendo, seu nuncios aut portitores earum ledendo capiendo detinendo, seu dampna injurias aut molestias eis inferendo, vel quoquo modo alio dictam jurisdictionem ecclesiasticam perturbando.
(2) Item excommunicamus omnes et singulos fautores et complices eorum necnon dantes auxilium vel consilium qualecunque qualitercunque publice vel occulte, ut jurisdictio ecclesiastica perturbetur impediatur vel eciam molestetur.
(3) Precipimus eciam omnibus et singulis ecclesiarum rectoribus ut, quandocunque aliquis casus predictorum emerserit, cessetur a divinis in loco, in quo tale impedimentum perturbacio seu molestia facta fuerit, ac eciam ubi dictos malefactores morari contigerit.
Et in predictis locis et aliis vicinis ecclesiis a rectoribus et presbiteris earundem iidem malefactores tam diu excommunicati publice nuncientur, quousque Deo nobis et [1] passo injuriam emendam condignam prestiterint et ab huiusmodi sentencia seu sentenciis a nobis beneficium absolucionis meruerint optinere.
(4) Item excommunicamus, auctoritate apostolica nobis in hac parte commissa atque nostra, manifestos occupatores bonorum, ad nos et ecclesiam nostram Traiectensem canonicos cappellanos ac clericos ipsius ecclesie communiter vel divisim spectancium.
Et notorios malefactores nostros.
Et excommunicatos publice nunciari volumus et mandamus singulis diebus dominicis et festivis; nisi infra mensem a die notificacionis huiusmodi nostri processus eis facte bona occupata huiusmodi restituerint et de dampnis illatis satisfecerint competenter.
(5) Precipimusque, in virtute sancte obediencie et sub pena excommunicacionis, decanis ruralibus et provisoribus omnibus et singulis, ut nomina dictorum occupatorum et malefactorum nostrorum aut jurium nostrorum detentorum, si sciunt et quando sciverint, infra unius mensis spacium a die sciencie eorum nobis indicent personaliter per litteras aut per nuncios et revelent.
(6) Item excommunicamus et excommunicatos nunciamus et denunciari [2] volumus et mandamus, tam auctoritate nostra quam eciam virtute constitucionis felicis recordacionis domini Petri sancti Georgij ad Velum Aureum quondam dyaconi cardinalis [3] tunc temporis in partibus Alemanie legati, omnes et singulos presbiteros et clericos nostre civitatis et dyocesis cohabitatores et concubinarios manifestos, quousque destiterint et de huiusmodi sentenciis beneficia absolucionis meruerint optinere.
(7) Item, cum propter continuacionem delictorum necesse sit penas augeri in exemplum, districte precipimus et mandamus, omnes excommunicatos ab homine vel a canone suspensos aut irregulares ex quacunque causa effectos, de quibus talia sunt publica et notoria, a cunctis Christi fidelibus evitari; et, si layci, per plebanos vel presbiteros eorum in ipsorum ecclesiis, et, si presbiteri aut clerici extiterint, per decanos, qui eis presunt, in eorum capitulis tales quales fuerint publice nunciari.
Alias contra eos temporaliter et spiritualiter gravius processuri, prout eorum pertinacitas exegerit et juris racio suadebit, quousque super predictis absolucionem et dispensacionem meruerint optinere.
(8) Item precipimus in virtute sancte obediencie omnibus et singulis decanis et presbiteris ecclesiarum parrochialium sub pena suspensionis ab officio, quam in eos et singulos eorum ferimus in hiis scriptis nisi fecerint quod mandamus, quatinus nomina beneficiorum quorumcunque, que vacant vel vacabant vel vacabunt, per nostram dyocesim infra triennium, necnon et nomina beneficiorum ecclesiasticorum, que tanto tempore in nostra dyocesi vacaverint quod eorum collacio ad nos seu ad sedem apostolicam secundum Lateranensis statuta consilii devoluta est, nobis seu procuratoribus nostris ad hoc deputatis seu eciam deputandis aut nobis infra unius mensis spacium a tempore sciencie eorundem personaliter per litteras aut per nuncium studeant intimare.
(9) Item precipimus in virtute sancte obediencie, quod nullus plebanos pastores curatos seu vicarios, quocunque nomine censeantur, ad aliquas ecclesias nostre civitatis et dyocesis institutos, destituat motu proprie voluntatis sine justa et racionabili causa, cum non expediat ecclesiis parrochialibus [4], eorum curatos seu vicarios temporales habere.
(10) Item precipimus et mandamus decanis ruralibus et provisoribus quibuscunque nostre dyocesis in virtute sancte obediencie et sub pena suspensionis ab officio, quam in eos et quemlibet eorum ferimus in hiis scriptis nisi fecerint quod mandamus, ut quilibet eorum omnes et singulos abbatias prioratus cenobia ecclesias collegiatas conventuales et parrochiales et capellas sui decanatus nobis det in scriptis nominatim vel infra unius mensis spacium, et eorum nomina et numerum integraliter nobis remittat.
(11) Item inhibemus omnibus et singulis decanis ruralibus et provisoribus nostre civitatis et dyocesis, sub pena suspensionis ab officio, quam in eos et eorum quemlibet ferimus in hiis scriptis, si contra presentem inhibicionem venerint quoquo modo, quatinus nullus eorum se intromittat de causis aliquibus ad nostram jurisdictionem seu cognicionem spectantibus absque nostra licencia speciali.
Quod si fecerint suspensionis sentenciam ipso facto incurrant et processus eorum nullius penitus sint momenti.
(12) Revocamus eciam quascunque commissiones, ab officio curie nostre Traiectensis seu quibuscunque aliis in predictis factas hucusque; cessantes et irritantes cassos et irritos nunciantes omnes et singulos processus de cetero habendos a quibuscunque virtute commissionum huiusmodi in predictis ut premissum est concessarum.
(13) Presentem autem processum nostrum, tam patenter hic in nostra presencia publicatum et lectum, per omnes et singulos decanos et provisores nostre civitatis et dyocesis in singulis eorum capitulis, convocatis ad hoc specialiter confratribus presbiteris eorundem, publicari volumus; ac ipsius copias processus omnes rectores et presbiteros et vicarios nostre civitatis et dyocesis recipere precipimus et mandamus, ut ipsum processum in eorum ecclesiis diebus dominicis et festivis solemniter coram omni populo predicent et diligenter exponant.
Et ut nullus in posterum ipsius processus ignorandam valeat allegare [5], cum non sit verisimile remanere incognitum quod tam solemniter et tam publice omnibus propalatur, ad certitudinem presentis munimen huic nostro processui sigillum nostrum duximus apponendum.
Actum et datum, Traiecti, anno Domini MoCCoLXXXX primo, feria sexta post festum beate Agnetis martiris et virginis.