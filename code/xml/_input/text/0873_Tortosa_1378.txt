Inscriptio [1].
Synodus domini Guillermi de Torrelles, episcopi Dertusensis.
Constitutiones editae per reverendum in Christo patrem et dominum Guillermum, episcopum Dertusensem, quarto die madii in synodo per ipsum celebrata anno Domini millesimo trecentesimo septuagesimo octavo.
(1) De Horis dicendis.
Cum ex constitutionibus synodalibus dominorum Petri et Berengarii, bonae memoriae predecessorum nostrorum, omnes rectores, vicarii et clerici habentes beneficia curata vel simplicia in civitate aut dioecesi Dertusensi, et alii in sacris ordinibus constituti, in civitate praedicta vel dioecesi residentes, teneantur dicere seu recitare divinum officium, Horas videlicet canonicas diurnas et nocturnas et alia divina officia celebrare iuxta modum, ritum et consuetudinem ecclesiae Dertusensis, ac presbyteri capellanias perpetuas vel annales in ecclesiis dictae civitatis vel dioecesis obtinentes teneantur cum superpelliciis interesse missis et omnibus Horis diurnis pariterque nocturnis, quas in ecclesiis in quibus dictas capellanias habent vel habuerint in futurum contingerit celebrari.
Et in paucis ecclesiis curatis seu parochialibus iam dictae nostrae dioecesis dicuntur alta voce Matutinae, missae et Vesperae.
Idcirco praedictas constitutiones dictorum nostrorum praedecessorum approbantes, cum consilio et assensu venerabilium Michaelis Zitera, prioris maioris, et capituli nostri, ordinamus, et, in virtute sanctae obedientiae, praecipiendo mandamus quatenus perpetuo in omnibus ecclesiis civitatis vel dioecesis Dertusensis pulsetur ad omnes Horas canonicas.
Et saltem ubi fuerint quatuor aut plures beneficiati perpetui aut habentes capellanias annales habeant dicere et cantare alta voce Matutinas, missam et Vesperas.
Et qui dictis Matutinis, missae et Vesperis qualibet die non interfuerint, ultra poenas in constitutione synodali appositas, careant illa die distributionibus quotidianis, quae contigerit eadem die vel alia distribuendis illis qui interfuerint Horis et officiis supra dictis.
(2) Quod rectores de bonis per ecclesiam adquisitis non possint ordinare capellanias vel anniversaria extra dioecesim Dertusae.
Quia nonnulli rectores nostrae civitatis et dioecesis Dertusensis in suis testamentis vel ultimis voluntatibus de bonis mobilibus seu se moventibus per ecclesiam adquisitis, etiam de immobilibus per dictos rectores de bonis mobilibus per ecclesiam adquisitis legarunt, dederunt aut alias distribuerunt extra suas ecclesias et sedem vel dioecesim Dertusae, ordinando capellanias, anniversaria vel alias pias causas contra dispositionem et mentem constitutionum synodalium ecclesiae Dertusensis, concedentium rectoribus dictae civitatis et dioecesis testari de praedictis bonis, legando ecclesiae Dertusensi vel propriae vel ad capellanias vel anniversaria infra dioecesim Dertusensem vel pro aliis piis locis vel amore Dei, aut quibuscumque locis et personis capacibus.
Idcirco dictas constitutiones in notitiam deducere cupientes, cum consilio et assensu venerabilium prioris et capituli nostri, constituimus et ordinamus quod si aliquis dictorum rectorum ordinaverit in testamento aut ultima voluntate sive alias capellaniam vel anniversaria extra ecclesiam vel dioecesim Dertusensem de bonis mobilibus seu se moventibus ab eis per ecclesiam adquisitis, aut de bonis immobilibus emptis per eos de bonis mobilibus ab eisdem per ecclesiam adquisitis, huiusmodi ordinatio sit eo ipso nulla.
Quodque praedicta bona mobilia seu se moventia, aut bona immobilia praedicta vel censualia, iura sive reditus quicumque, empta et empti de bonis supra dictis, assignata sive assignati per ipsos rectores capellaniis vel anniversariis celebrandis et fiendis extra praedictam Dertusensem dioecesim vel ecclesiam propriam possint vindicari, exigi et haberi per nos vel successores nostros, convertendos per nos vel successores nostros in capellanias vel anniversaria in propria ecclesia vel civitate vel dioecesi Dertusensi.
Decernentes eo casu quod semper praedicta censualia, iura et reditus praesumantur, reputentur et habeantur esse empta et emptos, seu habita et habitos, de dictis bonis, ut praefertur, per illius ecclesiam adquisitis.
(3) Quod nullus audeat tangere in lectis abbatiae.
Item, licet in constitutione synodali bonae memoriae domini Arnaldi, praedecessoris nostri, caveatur quod rectores et vicarii perpetui habeant tenere in abbatiis sive hospitiis seu domibus eorum quatuor vel quinque lectos pannis paratos, prout in dicta constitutione continetur, tamen frequenter contingit quod, cum dicti rectores moriuntur vel infirmi exsistunt, manumissores vel heredes eorum aut consanguinei sive alii surripiunt et occupant res et bona quae sunt in dictis abbatiis, hospitiis sive domibus, et inde abstrahunt et secum asportant.
Vnde dictae abbatiae seu domus et hospitia remanent sine lectis sufficienter pannis paratis, et eorum successores gravantur et onerantur.
Idcirco, cupientes providere ne talia de cetero committantur, cum consilio et assensu dictorum venerabilium prioris et capituli nostri, statuimus et ordinamus quod si quis praedictas res et bona quae sunt vel fuerint in dictis abbatiis sive hospitiis vel domibus praedictorum rectorum et vicariorum, vel aliquid de dictis bonis et rebus acceperit seu occupaverit, et de praedictis abbatiis, hospitiis seu domibus abstraxerit et secum asportaverit, sive praedita fieri mandaverit, sine licentia nostra vel successorum nostrorum, excommunicationis sententiam ipso facto incurrat.
(4) Quod celebretur synodus prima dominica post festum Paschae.
Cum ea quae de novo emergunt videantur novo auxilio indigere, et in civitate Dertusensi a duobus annis citra fuerint ordinatae feriae sive nundinae, quae incipiunt dominica in Albis et durant per quindecim dies, infra quos interveniat dominica qua cantatur Ego sum pastor bonus [2].
Ad quas quidem nundinas veniunt plures gentes, maxime die dominica, in qua consuevit celebrari sancta synodus in ecclesia Dertusensi.
Et propter hoc rectores et alii qui ad dictam synodum venire tenentur non possunt in dicta civitate commode hospitari.
Idcirco nos, cum consensu venerabilium prioris et capituli nostri ac sancta synodo approbante, statuimus et ordinamus quod de cetero durantibus dictis nundinis dicta sancta synodus celebretur dominica in Albis in nostra ecclesia Dertusensi, ad quam omnes qui tenentur de iure vel consuetudine, venire teneantur sub poenis in aliis constitutionibus synodalibus expressatis.
Quas constitutiones in aliis volumus in suo robore permanere.
(5) Institutio festivitatis beati Bernardi.
Item, dictus reverendus dominus episcopus mandavit in dicta sancta synodo publicari constitutionem provincialem super celebratione officii novem lectionum in festo sancti Bernardi, et illam mandavit inter alias constitutiones synodales dioecesis Dertusensis inseri et apponi.
Cuius siquidem constitutionis tenor sequitur per haec verba:
Constitutio: Guillermus, Dei et apostolicae Sedis gratia episcopus Dertusensis ac commisarius ad celebrandum hac vice sacrum provinciale concilium Terraconae, quod in praesenti celebratur in civitate Barcinonensi, a Sede apostolica specialiter deputatus, reverendis in Christo patribus dominis episcopis et venerabilibus religiosis viris, abbatibus, prioribus et praepositis, ac nobis in Christo dilectis universis et singulis rectoribus et vicariis perpetuis infra Terraconensem provinciam constitutis vel eorum loca tenentibus, praesentibus et qui pro tempore fuerint, ad quos praesentes pervenerint, salutem in Domino Iesu Christo, et mandatis nostris, immo verius apostolicis, firmiter obedire.
Cum in dicto sacro provinciali concilio per venerabilem et religiosum virum fratrem Petrum, Dei gratia abbatem monasterii Sanctae Mariae de Benifesano, ordinis cisterciensis, Dertusae dioecesis, fuerit ipsi sacro concilio humiliter supplicatum quod cum beatus Bernardus, ordinis eiusdem, doctor egregius, Deo devotissimus, sit in divinis officiis et obsequiis quasi incognitus in aliquibus ecclesiis huius provinciae Terraconensis, cuius tamen vita et moribus floret ubique Ecclesia sancta Dei, et universus mundus illuminatur eius religione, meritis et doctrina, dignaretur sacrum concilium ad laudem et gloriam Dei et beatae virginis Mariae, et in commemorationem eiusdem beati Bernardi statuere seu ordinare festum seu officium novem lectionum annis singulis die ipsius festivitatis de cetero in Ecclesia Dei per totam Terraconensem provinciam celebrandum.
Nos vero in dicto concilio praesidentes, volentes et affectibus cupientes inter alios egregios Ecclesiae doctores beatum Bernardum, eximium doctorem et confessorem attollere, vocibus et laudibus personare et spiritualibus honoribus venerari, cuius quippe doctoris perlucida et salubria documenta Ecclesiam illustrarunt, pro tanto, ad gloriam et honorem Dei et beatae virginis Mariae, cuius devotissimus ipse doctor exstitit, eiusque laudem et honorem, de consilio et assensu dicti sacri concilii, constituimus et ordinamus quod annis singulis et perpetuis temporibus in omnibus ecclesiis cathedralibus, collegiatis et conventualibus ac monasteriis et aliis ecclesiis provinciae Terraconae, tam exemptis quam non exemptis, in die festivitatis ipsius sancti Bernardi doctoris novem lectionum officium sollemnizetur et celebretur.
Vos in Domino exhortantes ac vobis mandantes et cuique vestrum auctoritate praedicta quatenus dictum officium novem lectionum quilibet in ecclesiis vestris de cetero celebretis, et celebrari annis singulis et perpetuis ipsa die faciatis, retributionem ab illo sperantes, qui est omnium retributor.
Et in praemissorum testimonium, praesentes fieri et nostri appensione sigilli iusimus communiri.
Datis Barcinonae, decimo octava die decembris, anno a nativitate Domini millesimo trecentesimo septuagesimo septimo.
Vidit episcopus Dertusensis Guillermus.
(6) Rubrica de officio beatae Mariae.
Item, dominus episcopus ordinavit et statuit quod illis temporibus in quibus, in diebus sabbatinis, fit officium beatae Mariae, quod etiam in diebus sabbatinis in quibus fuerit festum novem lectionum simplex, fiat officium in die lunae sequenti, nisi similiter in dicta die lunae fuerit festum novem lectionum, quia tunc fiat officium in die martis sequenti, nisi similiter in die martis interfuerit aliud festum novem lectionum, quo casu fiat alia die proxime sequenti, quo non fuerit festum novem lectionum.