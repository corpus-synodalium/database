(A1) De Procurationibus. 
REnovantes Statuta Concilii, volumus et huic placet Concilio quod circa procurationes ratione visitationis debitas, accipiendas ab Archiepiscopo et Episcopis, et circa gravamina non inferenda praetextu officiariorum suorum servientium, servetur quod statutum est in Concilio et in constitutionibus novis. 
(A2) Ut edictam contra facientes colligationes in ecclesia pronuntietur. 
Volumus quod statutum Concilii generalis, contra eos qui faciunt colligationes et statuta contra libertates Ecclesiae editum, frequenter et solemniter in synodis et parochialibus ecclesiis promulgetur, et transgressores canonice puniantur. 
(A3) De saeculari potestate clericos capiente. 
Statuimus quod saeculares potestates clericos capientes cum majori violentia quam exigit rebellio deffendentis, vel detinentes eos ultra vel contra requisitionem judicis ecclesiastici; denuntientur excommunicati a canone in generali; in speciali vero postquam de his constiterit evidenter. 
(A4) Ne de causis ecclesiasticis judex saecularis adeatur. 
Districtius inhibemus ne de causis ad ecclesiam pertinentibus a personis ecclesiasticis judex saecularis, maxime super actionibus personalibus, adeatur. 
(A5) Ut percipientes majores decimas, teneantur, etc. 
Statuimus quod abbates, priores, et aliae personae ecclesiasticae, quae percipiunt majores decimas in ecclesiis parochialibus, compellantur ad restaurandum libros, fabricam, et ornamenta, pro rata quam percipiunt in eisdem, [1] juxta consuetudinem observatam. 
(A6) Ut litterae citationem diligenter examinentur. 
Volumus quod statutum synodale, scilicet quod personae ecclesiasticae ad quas veniunt mandata diversorum judicum, delegatorum, conservatorum, seu executorum, diligenter videant nomina judicum, dioecesum, et locorum ad quae citatur: et non citent nisi videant authenticum, vel transcriptum sub sigillo authentico. 
(A7) Ne vigiliae vel choreae fiant in locis sacris. 
Firmiter inhibemus ne vigiliae, vel choreae in cimiteriis et locis sacris fiant: praecipientes ut transgressores canonice puniantur. 
(A8) Ut clerici tonsuram, et crucesignati crucem deferant. 
Moneantur solemniter in ecclesiis clerici, maxime non uxorati, congruentem deferre coronam: Crucesignati vero crucem in aperto deferre cogantur. 
(A9) De fraenis, sellis, et calcaribus. 
De sellis, fraenis, calcaribus, et pectoralibus deauratis, aut aliam superfluitatem habentibus, quibus clericos uti prohibitum est, et de clausis desuper indumentis a sacerdotibus deferendis, volumus observari statutum Concilii generalis. 
(A10) Ne beneficiati sint venatores. 
Prohibemus ne clerici beneficiati, seu in sacris ordinibus constituti, venationibus aut aucupiis sint intenti vel assueti. 
(A11) De numero Religiosorum restituendo. 
Statuimus quod in abbatiis et prioratibus, in quibus facultates ecclesiae non sunt diminutae, reintegretur numerus Religiosarum personarum; nisi forsitan ex superiorum expressa licentia, et ex causa rationabili, sustineatur ad tempus. 
(A12) Ne monachus solus alicubi commoretur. 
Hoc quod a jure statutum est ne monachus solus alicubi commoretur, observari volumus et mandamus. 
(A13) Ut monachi observent statuta Gregorii Papae. 
Moneantur monachi commorantes in prioratibus non conventualibus cum comminatione excommunicationis et suspensionis, et prout expediens visum fuerit, inducantur ut statuta Gregorii Papae quantum ad esum carnium, confessiones, et jejunia studeant observare. 
Vet. Edit. addunt. 
Statuimus quod Regulares non morentur cum secularibus, nisi per dioecesani licentiam. 
(A14) De non contrahendo cum Religiosis. 
Statutum factum de non contrahendo mutuo a Religiosis ultra certam quantitatem, nisi de licentia abbatis sui, firmiter observetur. 
(A15) Ut decani non suspendant aut excommunicent. 
Praecipimus quod decani rurales, exercentes jurisdictionem, non suspendant vel excommunicent nisi in scriptis. 
(A16) Ne desistant a denuntiatione excommunicationis. 
Praecipimus quod sacerdotes non desistant a sententiae excommunicationis denuntiatione, quantumcumque partes pacificent inter se, nisi tibi legitime constiterit de excommunicatorum absolutione. 
(A17) De absolutione qui fiat. 
Item volumus quod absolutio fiat cum debita solemnitate. 
(A18) Ne excommunicent in generali. 
Inhibemus Sacerdotibus ne praesumant excommunicare in generali, nisi pro furtis, vel pro deperditis, et competenti monitione praemissa. 
(A19) De examinatione capellanorum. 
Statuimus ut capellani, quibus ecclesiae committuntur ad tempus, super litteratura, conversatione, et ordinatione sua, diligenter examinentur. 
(A20) Ne abutantur litteris Apostolicis. 
Praecipimus ut per singulas ecclesias moneantur clerici, et crucesignati tam clerici quam laici, ne litteris apostolicis, seu Legatorum Sedis apostolicae, aut aliis generaliter, aut alias quomodocumque abutantur: scientes quod sollicitudine qua convenit si faciant vigilabimus contra ipsos, ut excessus eorum non remaneant impuniti. 
(A21) De Religiosis praesentatis ad curas ecclesiarum. 
Statuimus quod Canonici Regulares, qui ad curam ecclesiarum a suis praelatis episcopis praesentantur, non recipiantur ad ipsas nisi per inquisitionem praehabitam constiterit omnino esse bonae vitae, honestae conversationis, bonis imbutos moribus, de sufficienti scientia eorum, et de natalibus eorumdem, et quod eorum praelati postquam a praelatis recepti fuerint ad curas animarum seu ecclesiarum, eos sine licentia Episcoporum ab eisdem non valeant amovere. 
Et quod nisi sufficientes personas infra quadraginta dies a die vacationis ecclesiarum praesentaverint, per ipsos ecclesiis vacantibus provideatur, ponendo ibidem presbyteros seculares si videatur expedire. 

Septem Virtutes. 

Cardinales. 

Temperantia. 
Prudentia. 
Fortitudo. 
Justitia. 

Theologicae. 

Fides. 
Spes. 
Charitas. 

Articuli fidei distinguuntur vel numerantur secundum numerum credibilium. 
Sic sunt quatuordecim: septem pertinentes ad Divinitatem, et septem pertinentes ad humanitatem Christi, et sic habentur in Symbolo seu Credo in Deum. 

VII. pertinentes ad Divinitatem. 

De uno Deo. 
De Persona Patris. 
De Persona Filii. 
De Persona Spiritus sancti. 
De remissione peccatorum. 
De resurrectione mortuorum. 
De aeterna vita Beatorum. 

VII. Pertinentes ad Humanitatem. 

De Conceptione seu Incarnatione Christi. 
De Nativitate. 
De Passione. 
De descensu ad inferos. 
De Resurrectione. 
De Ascensione. 
De adventu ad Judicium. 

Septem sunt opera misericordiae, quae habentur per hos versus. 
Vestio, poto, cibo, tectum do, visito, solvo quo defunctus eget, non tua cura neget. 

Septem dona Spiritus sancti. 

Donum timoris, contra superbiam. 
Donum pietatis, contra invidiam. 
Donum scientiae, contra iram. 
Donum fortitudinis, contra acediam. 
Donum intellectus, contra gulam. 
Donum sapientiae, contra luxuriam. 
Donum consilii, contra avaritiam. 

Sumus per sapientiam maturi, per intellectum providi, per consilium cauti, per fortitudinem generosi, per scientiam discreti, per pietatem misericordes, per timorem humiles. 
Expliciunt Statuta Synodalia secundum usum Rotomagensem. 

(B) HAEC SUNT FESTA QUAE GENERALITER SUNT INDICENDA. 
(B1) In mense Januarii. 
Circumcisio Domini, Epiphania, Conversio S. Pauli. 
(B2) In mense Februarii. 
Purificatio, Cathedra, et Mathias. 
(B3) In mense Martii. 
Annuntiatio, dies Parasceves usque ad meridiem, dies Paschae cum tribus diebus, dies Ascensionis, dies Pentecostes cum tribus diebus, dies Eucharistiae. 
(B4) In mense Aprilis. 
Dies sancti Marci. 
(B5) In mense Maii. 
Apostolorum Philippi et Jacobi, Inventio sanctae Crucis. 
(B6) In mense Junii. 
Barnabae, S. Joh. Bapt. Petri et Pauli. 
(B7) In mense Julii. 
Mariae Magdalenae, Jacobi et Christophori. 
(B8) In mense Augusti. 
Transfiguratio, S. Laurentii, Assumtio B. Mariae, S. Bartholomaei, Decollatio S. Johannis Bapt. 
(B9) In mense Septembris. 
Nativitas B. Mariae, Matthaei, S. Michaelis. 
(B10) In mense Octobris. 
S. Lucae, S. Romani, Simonis et Judae. 
(B11) In mense Novembris. 
Omnium Sanctorum, Commemoratio Defunctorum, S. Martini, S. Catharinae, S. Andreae. 
(B12) In mense Decembris. 
S. Nicolai, Conceptio, S. Thomae Apostoli, dies Natalis, S. Stephani, S. Johannis Evang. SS. Innocentium, S. Thomae Martyris. 
