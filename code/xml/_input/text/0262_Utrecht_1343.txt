Epistola prima synodalis.
Johannes, Dei gracia episcopus Traiectensis, universis abbatibus prepositis archidyaconis decanis ruralibus rectoribus curatis ac aliis clericis secularibus ac regularibus, per nostras civitatem et dyocesim constitutis, quos infrascriptum tangit negocium, salutem in Domino sempiternam.
Quia per ambiciosam importunitatem petentium nonnulli predecessores nostri in diversis per suas civitatem et dyocesim constitutis facultates et licencias concesserunt a casibus episcopalibus absolvendi, quibusdam in oratoriis celebrandi et aliis faciendi missas coram se in suis castris domibus et habitacionibus celebrari, aliquibus ordines interdum sacros a quocunque antistite catholico recipiendi, nonnullis a suis beneficiis seu ecclesiis residentiam exigentibus absentandi, -- quidam eciam quarundam licenciarum sentenciarum et dispensacionem [1] ecclesie concessarum et factarum interdum et indiscrete per alios, qui super hiis potestatem habent, se a suis beneficiis residentiam exigentibus absentant, -- nonnulli eciam prepositi et archidyaconi et prelati ac eorum officiarii et decani, sue potestatis terminos amplificantes et presumptuositate propria excedentes, de nostra episcopali jurisdictione interdum tota interdum certis casibus, saltem de facto cum de jure nequeant, se intromittant, -- ex quibus sepe contingit animas decipi, jura parrochialia ledi, plures insufficientes ordinari, divinum officium negligi, cultum divinum minui et plurima scandela suscitari;
(1) Nos, volentes ut tenemur predicte dubitacionis materiam amputare, omnes et singulas facultates et licencias supradictas personis non locis concessas revocamus annullamus cassamus et irritamus, cassas et irritas esse volumus et inanes easque nullius decernimus esse firmitatis.
Inhibentes omnibus et singulis nobis subditis, cuiuscunque condicionis et status existitis, quibus predicte facultates et licende sunt concesse, ne earum occasione attemptetis ulterius facere supradicta, sed deinceps desistatis penitus ab eisdem.
(2) Monemus insuper vos omnes et singulos clericos et religiosos et alios, cuiuscunque status et condicionis sitis, qui a predictis casibus episcopalibus absque speciali nostra licentia absolveritis, et vos, predictos prepositos archidyaconos prelatos vestrorum officiarios et decanos, qui vos de nostra jurisdictione episcopali absque nostra speciali commissione intromittitis, quatinus infra quindecim dies, postquam noster processus ad vestrorum noticiam pervenerit, quos pro prima secunda tercia ac monicione canonica vobis assignamus, cessetis penitus a predictis et vos, qui a casibus episcopalibus absolvitis, causam coram nobis vel officiario nostro infra predictum terminum ostendatis et probetis, qualiter absolvere valeatis a casibus supradictis.
(3) Item monemus vos omnes et singulos, in nostra civitate et dyocesi beneficia quecunque residentiam requirentia optinentes et si qua in futurum obtinebitis, quatinus infra duos menses, postquam noster processus ad vestram noticiam pervenerit aut postquam predictorum beneficiorum, que in futurum obtinebitis, possessionem pacificam fueritis assecuti, quos duos menses pro prima secunda tercia ac monicione canonica vobis assignamus, ad dicta beneficia accedatis, personalem residentiam eciam juxta beneficiorum exigentiam servicia debita peracturi; aut coram nobis compareatis, causam racionabilem si quam habetis ostensuri, quare non teneamini ad residentiam antedictam taliter quod mereamini a nobis super hoc testimoniales litteras optinere.
Quod si dictis nostris monicionibus aut alicui earum non parueritis cum effectu, in vos non parentes excommunicacionis sentenciam ferimus in hiis scriptis, cuius absolucionem nobis in posterum reservamus, ad penas alias processuri, si hoc meruerit protervitas contumacie.
(4) Verum ne aliquis de [2] episcopalibus seu peccatis, quorum nobis est absolucio reservata, ignoranciam valeat allegare, vobis eos et ea presentibus designamus, que sunt numero XIX prout in statutis per felicis recordacionis dominum Guidonem predecessorem nostrum editis, plenius continentur.
Et sunt hec: homicidia, sacrilegia, incendia, peccata contra naturam seu zodomitica, concubitus personarum conventualium in sacris ordinibus constitutarum, incestus videlicet cum consanguinea vel affine vel cum ea que votum castitatis emisit, injectiones manuum in parentes, oppressiones parvulorum, negligentia parentum in igne vel aqua natos amittendum, veneficia, perjuria solempnia, fidei fractores, votorum fractores, symonia, adulteria manifesta, heresis, apostasie, maleficia eorum que maleficiunt conjuges ne possint coire et qui procurant sterilitatem mulierum vel aborsum, crimina falsitatis in litteris sigillis vel moneta.
Mandantes vobis omnibus et singulis curatis nostrarum civitatum et dyocesis in virtute sancte obedientie et sub excommunicacionis pena, quatinus predictos casus episcopales quilibet vestrum in scriptis habeat ipsosque populo lingua materna et intelligibiliter publicet quatuor diebus dominicis continuis, postquam iste noster processus ad vestram noticiam pervenerit, et annis singulis duabus dominicis in Aduentu et tribus dominicis in XL.
Ceterum, ut hunc nostrum processum ad omnium vestrum noticiam perducamus, ipsum munimine nostri sigilli roboratum valvis nostre Traiectensis ecclesie affigi fecimus et in nostra generali synodo publicari.
Datum, infra nostram ecclesiam Traiectensem, anno Domini Mo.CCCXLIII.o, feria tercia post Cantate.