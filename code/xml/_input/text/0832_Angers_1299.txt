Idem Guillermus in synodo Penthecostes anno Domini millesimo CCo nonagesimo nono.
Processiones fiant diebus Rogacionum et beati Marci, nisi tempestate vel alia causa necessaria impediente.
Sicut grave jugum et insolitum sine justa causa imponi non debet noviter gregi dominico, ne ex inculcacione novorum honorum aliter onerum observacionem a se abjiciat antiquorum, nullus sic debet sanctorum Patrum tradiciones antiquitus introductas, nisi causa ingerente justissima preterire nec presumpcione dampnabili aliqualiter immutare.
Cum ergo olim majorum nostrorum provisione salubri ad advertendum iram indignacionis Dei, que in populo, ob ejus scelera, justo Dei judicio seviebat, et propter alias causas varias, processiones faciendas fore et eciam certis temporibus, videlicet die festi sancti Marci evangeliste, in Rogacionibus, ac singulis diebus dominicis fuerit institutum statutumque et ordinatum fuerit postmodum, in provinciali concilio Turonensi, ecclesiarum rectores per locorum ordinarios fore cogendos ad processiones hujusmodi faciendas, nosque nostram dyocesim visitantes, plures in hoc negligentes reperimus et remissos, omnibus et singulis ecclesiarum rectoribus nostre dyocesis districte sub pena suspensionis precepimus quod ipsi processiones hujusmodi, cum devocione debita, studeant facere temporibus prelibatis, nisi temporis tempestate vel alia causa necessaria fuerint inpediti.