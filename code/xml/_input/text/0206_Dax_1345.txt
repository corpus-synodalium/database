(1) In nomine Domini.
Amen.
Anno ab incarnatione ejusdem Mo CCCo XLo quinto, indictione XIII, pontificis sanctissimi in Christo Patris et Domini nostri Domini Clementis digna Dei Providentia Pape sexti anno quarto die lune post festum sancti Petri ad vincula qui erat octavus dies mensis Augusti in aula episcopali Aquensi.
Noverint universi presentes pariter et futuri quod constituti sunt personaliter venerabiles et discreti viri domini Ameneus de Podio Gosse et de Seinhanxs, P. de Sales de Lanesco, Arnaldus Guillelmus de Lespiaub de Avorta, Arnaldus Bernardus de Miramtunc Ripe fluminis, Vitalis de Badcidato Ripe Ligeris et Canalium, Arnaldus de Spiecco de Brassens, Petrus Luxis de Maritima, Geraldus de Gressie de Saubenam Ripe Gaveri, Natalis de Burgo Auree vallis, Bernardus de Brostereto Gerti et Polionis, Dominicus de Adura de Gresino archipresbyteri, magistri P. de Lataas baccalaureus in decretis sancti Laurentii de Terra Jusan, Joannes Declarus de Tarnos baccalaureus decretorum de Arriono, Joannes de Frica de Pontonis, Bernardus de Feugariis de Tarboilha, Bertrandus de Sexto de Sordua, P. Arnaldi Durante de Dendis, magister P. de Banheriis de Sabres et ceteri ecclesiarum Aquensis diocesis rectores et alii priores, rectores, prebendam, presbyteri, diaconi etc. civitatis et diocesis Aquensis, de mandato ipsius domini episcopi, ut per litteras ejus sigillo sigillatas apparebat, ad celebrandum synodum solempniter cum eodem et aliis tentando cum ipso super negocio infra scripto et aliis statum ecclesiarum tangentibus ac specialiter, prout moris est in talibus, convocati et in simul congregati pro se et nominibus quibus supra et in nomine procuratorio omnium singulorum presentium et absentium clericorum diocesis, ac omnium quos negotium hoc tangebat vel tangere poterat atque hoc modo, prout in instrumento procurationis latius continetur, in mei notarii infra scripti, ad hoc specialiter vocati et rogati presentia, coram reverendo patre domino episcopo et venerabilibus viris dominis P. Arnaldo de Ayesio et Bernardo de Arcesio canonicis Aquensibus infra scriptis capitulum facientibus et capitulantibus cum eodem, cum plures canonici tunc non essent ibi presentes, necnon presentibus multis probis viris ipsis synodum celebrantibus, ut est dictum.
Proposuerunt verba facere dicto domino episcopo et suis officialibus graviter conquerendo quod cum de jure episcopi vel eorum superiores bona aliqua predictorum beneficiatorum presbyterorum aut quorumlibet eorumdem decedentium inventa tempore mortis vel egritudinis eorumdem sibi nullatenus debeant applicare, cum nullum jus domino episcopo competat in eisdem quinimo sint in usus alios convertenda et personis aliis, prout disposuerunt, applicanda, eo presertim attento quod iidem beneficiati de suorum debent beneficiorum, quibus deserviunt atque presunt, fructibus et exitibus sustentari et statum cum familia sua gerere condecentem.
Quibus congrue supportatis, beneficiorum suorum tenui et exili exiguitate pensata, nihil de eisdem potest dictis beneficiatis vel saltem modicum superesse, ceteris incumbentibus oneribus supportatis.
Hiis tamen et aliis justis causis postpositis et rejectis, dictus dominus episcopus una cum officialibus suis et ministris imminens prope cupida volontate per se satagebat deducere in abusum quodcumque quod alii Aquenses episcopi, qui ante ipsum prefuerant, fecissent, cum bona queque decedentium predictorum absque delectu seu differentia quelibet occupabat de facto et occupari faciebat suisque usibus applicabat; quod, salva episcopali reverentia, corruptela et violenta spoliatio dici poterat et debebat et ecclesiarum prejudicium.
Dicti beneficiati et etiam dicti clerici merito exposcebant ut sibi impenderetur salubre remedium, occursum seu provisionem celerem adversus extorsiones ac occupationes hujus modi indebitas seu rapinas super hiis adhiberi per dictum dominum episcopum, requirentes et adjicientes quod rectores et alii de dictis bonis suis, que eis reperta fuerint superesse, libere possint juris concessione erga consanguineos et amicos et ipsas ecclesias et quelibet loca pia vel parentes aut pauperes aut etiam servitores aut alios, prout volunt, suam extremam disponere voluntatem, nec dictus dominus episcopus et ipsius officiales et gentes, scriptis testamentis hujusmodi ac eorum dispositionibus procul pulsis, dicta bona aliis tam parum ac se ipsis applicare et appropriare presumant indebite et injuste, pro libito volontatis ipsas personas ecclesiasticas et eorum ecclesias ac beneficia et alia quibus fuerint applicanda dictis bonis illicite spoliando.
Et ibidem perdictus dominus episcopus, ad cujus officium spectat dirigere judicia, declaravit quod, cum propter querelas hujusmodi aures ipsius fuissent sepius repercusse, illos et alios archipresbiteros supradictos coram se in aula episcopali convocaverat hac de causa; ubi fuit super hoc multipliciter altercatum, non erat sua intentio bona occupare predictorum vel facere occupari, nisi quatenus sibi posset competere ex usu per ipsum, ut dicebat, servato diutius vel de jure; sed controversiam et querelam hujusmodi seu debatum una cum aliis dependentibus ex eisdem que hoc negocium tangere dignoscuntur, diffiniri volebat et consentiebat et etiam terminari per quatuor diffinitores seu arbitratores, duos eligendos pro parte ipsius et alios duos pro parte et nominibus predictorum.
Et ibidem de sui capituli expresso consensu elegit et nominavit pro parte sua et ecclesie Aquensis venerabiles viros dominos abbates Deiville et de Canhota ibi presentes.
Et predicti rectores et alii beneficiati et superius nominati et Dominicus de Adura rector ecclesiarum de Bediosa et de Candressa procurator et nomine procuratorio eorumdem et aliorum presbyterorum et beneficiatorum dictarum civitatis et diocesis, prout de dicta procuratione mei notarii extitit facta fides, pro parte sua et dictorum beneficiatorum nominaverunt et etiam elegerunt discretos viros magistrum Laurentium de sancto Johanne priorem de Capite Serbuno et Amaneum de Podio archipresbyterum de Gossa dicte diocesis.
In quos omnes quatuor ibi presentes et in se compromissum predictum et arbitrium expresse ac specialiter assumentes dicte partes, nominibus quibus supra, compromiserunt tanquam in arbitros arbitratores et amicabiles compositores in et super premissa, et promiserunt dicte partes expresse per se et suis successoribus et beneficiis eorumdem laudabiliter tenere et in perpetuum inviolabiliter observare quidquid per dictos arbitros in forma juris servata vel aliter in premissis diffinitum fuerit arbitratum vel quomodolibet ordinatum.
Et hoc sub certis penis adjectis prout hec omnia supradicta et alia in instrumento compromissi per magistrum Guillermum de Burgi notarium publicum retenti plenius et seriosius continentur.
Et tunc dicti arbitri pro bono pacis et concordie ad germen dicti litigii suffocandum obtulerunt se pro viribus laborare et ulterius audire querelas utriusque partis et rationes que multotiens fuerant refricate, et deliberatione prehabita, cunctis aliis perspectis, assignaverunt diem IX am mensis augusti proximi, dictis partibus presentibus in aula episcopali Aquensi ad suam pronunciationem et arbitrium proferendum et predictas partes contrarias audiendas.
Et dictus dominus episcopus suam synodum usque ad illam diem intimavit et prorogavit expresse.
Acta fuerunt hec anno, indictione, pontificatu, mense, die, et loco quibus supra, presentibus venerabilibus et discretis viris domino Geraldo de Podio canonico, Bernardo Monaldo de insula, Jacobo de Var jurisperito, Johanne de Baquer, Johanne de Gastelur notariis, Adamario de Maritima clerico, Bernardo de Lipossa, Johanne de Vinea, Stephano Ricardo, Dominico Seguino de Narbei, Johanne deu Puyou et Johanne de Barrano, clericis testibus ad premissa vocatis specialiter et rogatis et me Yspano de Coes clerico infra scripto auctoritate imperiali notario publico, qui hoc presens publicum instrumentum retinui.
Postea, dicta die IX mensis Augusti dictis partibus assignatis anno, mense, pontificatu, indictione cum predictis presentibus testibus et me notario supra scriptis vocatis specialiter et rogatis in dicta aula episcopali Aquensi, dictus dominus episcopus una cum suis Aquensibus canonicis infra scriptis capitulum facientibus pro se et sua Aquensi ecclesia et suis successoribus ex parte una et alii superius nominati et eorum procurator predictus pro se et aliis beneficiatis ac successoribus ac nominibus quibus supra ex parte alia, coram predicto domino episcopo et dictis arbitratoribus seu amicabilibus compositoribus, comparuerunt, cum predicto domino episcopum assignatam synodum faciente et etiam solempniter celebrante petentes et requirentes partes que supra, cum instantia qua decebat, prefatos dominos arbitratores seu amicabiles compositores ibidem presentes ut dictum suum arbitrium sive laudem pronuntiarent seu declararent super querelis superius memoratis, prout extiterat compromissum.
Qui quidem domini arbitri seu compromissarii dicte requisitioni tanquam juste ac rationabili annuentes, bono ducti concilio, deliberatione prehabita cum peritis dictum suum arbitrium in modum qui sequitur protulerunt.
Unde nos arbitri arbitratores seu amicabiles compositores supra dictorum auctorum propositis et supplicatis superius per dictas partes ac etiam omnibus aliis et singulis supradictis et que intra nostrum munus moventur seu moveri possunt volentes insuper, ut nobis est indictum, ab injuriarum periculis evadere [1] et parcere dictarum partium laboribus et expensis et presenti questioni, liti seu debato finem debitum imponere ad hoc quod inter caput et membra nulla prorsus dissencio super predictis deinceps nascatur, habito peritorum consilio, et tractatu, presentibus prefato domino episcopo ac venerabilibus viris dominis Petro Arnaldi de Ayesio et Bernardo de Arcesio canonicis Aquensis ecclesie propter hoc specialiter congregatis et capitulum facientibus perseverantibus in dicto loco, cum plures tunc presentes non essent, ad ista infra scripta consentientibus et assensum suum prebentibus et iti fieri volentibus, sub protestationibus infra scriptis pro ipsis dominis canonicis et capitulum facientibus, presente etiam domino Dominico de Adura procuratore predicto et nomine procuratorio suo et etiam predictorum hanc dictam nostram pronunciacionem, declaracionem super predictis, questione, debato, lite et controversia expetitam nobis per dictas partes, ut premittitur antea, Dei nomine invocato in hiis scriptis in modum qui sequitur, dicimus ferme et pronunciamus.
Primo dicimus et pronunciamus quod dictus dominus Aquensis episcopus pro se et suis successoribus Aquensibus episcopis, qui erunt pro tempore, in perpetuum totaliter quitet, remittat penitus et absolvat dictis rectoribus, prebendariis et aliis beneficiatis et non beneficiatis, capellanis et clericis civitatis et diocesis Aquensis, qui nunc sunt vel erunt pro tempore et eorum cuilibet omnia jura, deveria, actiones que et quas habet et habere debet et potest de jure et de consuetudine aut usu observato per ipsum dominum Aquensem episcopum et ipsius officiales seu gerentes in predictis bonis quibuscumque mobilibus et immobilibus dictorum rectorum, presbyterorum, prebendariorum et aliorum beneficiatorum et non beneficiatorum capellanorum et clericorum civitatis et diocesis predictarum vel alterius eorundem eisdem quocumque titulo seu causa acquisitorum et pertinentium seu pro tempore in perpetuum pertinere debentium quovis modo et quod de predicti bonis suam valeant facere voluntatem et disponere ac testari in vita et in morte perpetuo duraturam.
Item pronunciamus et declaramus quod si dictos rectores, presbyteros et prebendarios et alios capellanos et clericos beneficiatos et non beneficiatos vel aliquos ex eis contingat mori absque ordinatione quacumque bonorum suorum predictorum in vita vel in morte quod bona omnia predicta ecclesiarum suarum et beneficiorum recipiantur per proximiorem rectorem defuncti vel ejus vicarium, ipso absente a diocesi Aquensi, et per duos proceres parochianos ecclesie dicti defuncti eligendos secundum Deum et bonam conscientiam per ipsum rectorem, facto per eos in presentia notarii aut aliarum honestarum personarum prius legali inventario de eisdem, ac distribuantur in modum qui sequitur sine faude.
(2) Divisio bonorum defunctorum.
Primo, solvantur prefato domino episcopo qui nunc est, vel erit pro tempore, ratione legali, decem solidi morlanorum; secundo, satisfacto de funeralibus defuncti, solvantur debita legalia dictorum defunctorum, de quibus liquebit per instrumenta vel alia legitima documenta, suis creditoribus.
Item retribuatur condigne servitoribus dictorum defunctorum de dictis bonis, inspecta servicii diuturnitate et attentis meritis eorundem.
Quibus peractis, de residuo fiat divisio in tres partes; quarum una sit fabrice ecclesie in qua defunctus erat beneficiatus.
Alia pars distribuatur pauperibus loci illius ecclesie in qua erat beneficiatus.
Reliqua pars proximis parentibus pauperibus dicti defuncti per eumdem rectorem et dictos probos viros distribuatur.
Bona autem capellani vel clerici non beneficiati per duos parentes proximiores distribuantur ejusdem et dentur prefato domino episcopo ante omnia et solvantur quinque solidi morlanorum.
Item pronunciamus et dicimus quod si dicti rectores vel beneficiati vel aliqui ex eis servierunt suis ecclesiis aut beneficiis per se vel alios ab eis deputatos usque ad festum Pasche Domini inclusive et moriantur interim ante collectionem novorum grossorum fructuum quorumcumque, quod valeant et possint ordinare prout voluerint de medietate fructuum grossorum omnium non preceptorum, etiam carnalagiorum suarum ecclesiarum et beneficiorum in estate proxima venienti, vel etiam in vita, dicto festo Pasche elapso, alia medietate servata successori futuro, cum de preceptis omnibus, ut premissum est, libere potuerit ordinare.
Item pronunciamus et dicimus quod si contingat dictos rectores, presbyteros prehendaris et alios superius expressatos vel aliquem ex eis mori post dictum festum Pasche vel in festo eodem absque ordinatione aliqua facta in vita vel in morte de medietate dictorum fructuum novorum grossorum proxime veniente non perceptorum etiam carnalagiorum quod dicta medietas fructuum venientium recipiatur et distribuatur per dictum proximiorem et duos proceres predictos modo et forma predictis, in supra scripto articulo loquente de bonis defunctorum rectorum et aliorum decedentium absque ordinatione quacumque bonorum suorum.
Item dicimus et pronunciamus quod in recompensationem predictorum jurium eisdem rectoribus et aliis predictis civitatis et diocesis Aquensis, qui nunc sunt vel erunt pro tempore, per dictum dominum Aquensem episcopum pro se et suis successoribus Aquensibus episcopis, qui erunt pro tempore remittendorum et eorum cuilibet et aliarum gratiarum faciendarum eisdem modo et forma predictis, dicti rectores presbyteri et beneficiati alii qui nunc sunt et erunt pro tempore teneantur solvere et dare dicto domino Aquensi episcopo qui nunc est et successoribus suis Aquensibus episcopis, qui erunt pro tempore, in perpetuum anno quolibet in civitate Aquensi, vel alibi in diocesi eadem sex viginti regales auri perpetuos vel ipsorum valorem in moneta communiter currenti, videlicet quilibet predictorum rectorum et aliorum quorumcumque beneficiatorum pro parte sibi taxanda, solvendo medietatem in festo omnium sanctorum et aliam medietatem in dominica qua cantatur officium: Quasi modo, etc.
Item dicimus et pronunciamus quod omnia predicta et singula per nos pronunciata dicta et arbitrata seu etiam declarata teneantur et observentur inviolabiliter et sine fraude ex nunc perpetuis temporibus in futurum per dictas partes et earum successores, qui erunt pro tempore, et sub incurrimento pene in instrumento compromissi facti contente committende totiens quotiens ipsas partes vel earum aliquam contrarium facere aut venire contigerit, modo et forma in dicto compromisso contentis, et per omnia bona sua quecumque sint, ubicumque et quocumque nomine censeantur, ac omnia beneficia sua presentia et futura et personas proprias specialiter et expresse ad premissa obligandum.
Insuper nos arbitri arbitratores seu amicabiles compositores predicti protestamur expresse et etiam retinemus in omnibus supra dictis et per omnia beneplacita voluntatem et ordinationem domini nostri summi pontificis et reverendissimi patris in Christo domini archiepiscopi Auxitani contra quos non intendimus aliquid attemptare, nec in aliquibus obviare canonicis statutis, sed dictam ordinacionem facimus domini nostri summi pontificis et prefati domini archiepiscopi auctoritate et juribus semper salvis, mandantes nichilominus dicto domino episcopo et procuratori predicto dictorum rectorum prebendariorum et aliorum beneficiatorum predictorum quod hanc nostram pronunciationem et omnia alia hujusmodi negocium tangentia expresse homologent, ratificent et approbent nominibus quibus supra.
Per presentem autem pronunciationem nostram nos abbates arbitri arbitratores seu amicabiles compositores predicti nolumus nec intendimusjjuri nostro et nostrorum omnium quod habemus in quibudam ecclesiis Aquensis diocesis in quibus jus patronatus obtinemus ac rebus et bonis rectorum ipsorum ecclesiarum, qui nunc sunt vel erunt, propter aliquid prejudicare; imo illud idem jus nobis et dictis omnibus volumus semper salvum et illesum remanere.
Quibus dictis pronunciatis et ordinatis per dictos dominos arbitros arbitratores et amicabiles compositores, modo et forma predictis, dictus dominus episcopus ibidem laudavit et homologavit expresse omnia et singula superius pronunciata per dictos arbitros pro se et successoribus suis Aquensibus episcopis de expresso consensu sui predicti capituli Aquensis sibi assistentis.
Ibidem insuper voluit dictus episcopus quod omnes ordinaciones predicte valeant et sint perpetuo durature inter partes predictas et presentes et ipsarum successores et quod ad absentes dicte diocesis etiam extendantur.
Et dicti priores archipresbyteri, rectores et alii prius nominati et ipsorum procuratores, predictis nominibus quibus supra, pro se ac suis successoribus ac beneficiatis laudaverunt, approbaverunt et homologaverunt expresse predicta omnia et singula superius dicta pronunciata et etiam ordinata et suum consensum et assensum pariter prefecerunt omnibus et singulis premissorum.
Et ibidem ad hujusmodi perpetuam memoriam premissorum predicti priores archipresbyteri rectores et alii superius nominati, nominibus quibus supra, in dicta synodo instancius requisierunt predictum dominum episcopum et ipsum ulterius rogaverunt quatenus de premissis omnibus et singulis superius ordinatis in eadem synodo cum eisdem de dicti sui capituli beneplacito et assensu constitutionem facere synodalem irrevocabilem et perpetuo duraturam quam inter alias constitutiones synodales Aquenses duceret inserendam et quod predictis omnibus et singulis in instrumentis faciendis suam autoritatem impertiretur et sigillum suum temporale et capitulum aqucnse suum sigillum capituli et arbitri sua sigilla quibus utuntur apponere dignarentur in verum testimonium premissorum.
Qui quidem dominus episcopus et capitulum et arbitri predicti promiserunt expresse omnia singula veraciter facere et sigilla sua apponere in eadem.
Et ibidem predictus episcopus de premissis et singulis premissorum una cum sua synodo clero et capitulo predictis constitutionem synodalem fecit constituit publicavit et per modum qui sequitur promulgavit.
(3) De testamentis presbyterorum et clericorum.
Bernardus Dei gratia episcopus Aquensis, ad perpetuam rei memoriam.
Nostri pastoralis officii debitum remediis invigilat subjectorum: quia dum eorum excutimus onera, dum scandala removemus ab ipsis, nos in eorum quiete quiescimus et fovemur, et si multis et arduis pregravemur negociis, curis excitemur innumeris, cogitationibus plurimis distrahamur, circa id tamen ferventibus votis intendimus, vacamus attentius ac operose studium sollicitudinis impertimur ut ad divini nominis gloriam, exaltationem catholice fidei et profectum fidelium animarum, precisis radicitus dissidiorum vepribus et litigiorum confractibus omnino subductis inter nos et eos qui ad curam sunt et regimen gregis dominici deputati et sic nobiscum in partem sollicitudinis evocati ceterasque personas, quas ordo clericalis includit, pacis tanquillitas vigeat, fervor caritatis exestuet, invalescat concordie unitas, animarum idemptitas perseveret.
Scimus etenim quod non nisi pacis in tempore bene colitur pacis auctor, nec ignoramus quod dissentiones et scandala pravis actibus aditum preparant, rancores et odia suscitant et illicitis motibus ausum prebent.
Ab olim siquidem inter nos prefatum Aquensem episcopum pro nobis et ecclesie nostre nomine ex parte una et [2] archipresbyteros, ecclesiarum, rectores, prebendarios, diachonos, subdiachonos, presbyteros et alios clericos beneficiatos et non beneficiatos civitatis et diocesis Aquensis, pro se et beneficiorum suorum nomine ex alia, gravi discordia suscitata, asserentibus nobis nostro et ecclesie nostre Aquensis nomine ad nos spolia et bona universa omnium et quorumlibet predictorum quomodolibet decedentium pertinere tam de jure quam de usu per nos diutius observato et predictos vel aliquem eorumdem de predictis bonis nullum posse condere testamentum, vel de illis in morte disponere quoquo modo dictis archipresbyteris, rectoribus et aliis superius nominatis asserentibus ex adverso nobis et ecclesie nostre de jure vel de consuetudine nullum jus competere in eisdem, sed quod de illis sibi disponere ad libitum libere jam licebat, cum essent eorum beneficia valoris tenuis et exilis, ex quibus vix honeste poterant sustentari, et ex hiis inter nos et predictaspersonas multa scandala et dispendia manifesta fuerint jam exorta, nos pii patris more laudabili moleste ferentes incommoda filiorum et reducentes ad exacte considerationis examen ac infra pectoris claustra sollicite revolventes quam sit plena periculis, quam onusta dispendiis discordia supradicta, quod per experientiam noscimur comprobasse, in venerabiles et religiosos viros dominos abbates Deiville, de Canhota, necnon magistrum Laurentium de Sancto Johanne priorem de Capite Serbuno et Amaneum de Podio archipresbyterum Gosse nostro et nostre Aquensis ecclesie nomine compromittendum duximus de nostri capituli expresse consensu habito et obtento in et super premissis.
Et discretus vir dominus Dominicus de Adura rector ecclesie de Bediossa procurator et procuratorio nomine predictorum cum potestate compromittendi plenaria ab eisdem ipsis ratifieantibus et expresse consentientibus coram nobis prout nobis constitit de ipsius potestate in eosdem nobiscum nichilominus compromisit sub certa pena prout hec et alia in instrumentis publicis super hiis confectis latius sunt expressa.
Qui quidem arbitri arbitratores nobis et nostro capitulo pro parte nostra nostroque et Aquensis nostre ecclesie nomine presentibus et predicto procuratore pro parte nichilominus predictorum.
Et requirentibus cum instantia qua decebat per arbitros prenominatos laudum arbitrium in et super premissis sententialiter promulgari et alias dictum negotium diffiniri, juxta eis per partes predictas in dicto compromisso traditam potestatem ad suum laudum pronunciationem dictam et arbitrium per modum qui sequitur processerunt.
Unde nos arbitri arbitratores seu amicabiles compositores etc.
Tenor ejusdem superius est descriptus.
Nos igitur attendentes quod ea que judicio seu concordia aut arbitragii via sedantur firma debent et illibato persistere et, ne satore malorum operum procurante in recidive concertationis scrupulum relabantur, constitutionis publice et perpetuo durature oportet testimonio et publicarum scripturarum ac singulorum consensus presidio communiri.
Eo presertim attento quod natura hominum prona est ad dissentiendum et labilis ad delicta predictam pronunciationem et arbitrium et alia universa et singula que inter nos et eos per dictos arbitros in premissis gesta fuisse noscuntur, assistentibus nobis predictis dominis canonicis Aquensibus capitulantibus et capitulum facientibus nobiscum et venerabilibus viris dominis abbatibus et procuratoribus aliorum absentium et prioribus, archipresbyteris et ecclesiarum rectoribus et aliis beneficiatis dicte diocesis universis synodum nobiscum in aula nostra episcopali Aquensi facientibus et super premissis tractandis et expediendis specialiter publice et expresse convocatis et etiam congregatis consensu et auctoritate omnium unanimi et concordi predicta omnia et singula una cum predictis et nostro capitulo, ut est dictum, et toto clero Aquensis ecclesie et expresse de jure nostro et ecclesie Aquensis certificati duximus approbanda, statuenda et futuris temporibus perpetuis pro nobis et nostris successoribus Aquensibus episcopis et ecclesie nostre Aquensis nomine et pro ipsis et per eos et eorum singulos ac ipsorum beneficia et etiam successores inviolabiliter illa decernimus observanda, ut, quod nobis licere non patimur, nostris successoribus indicamus et constitutionem ac statutum una cum eis solempniter approbamus et constituimus et facimus de premissis et singulis premissorum, de nostri capituli expresso consilio et assensu.
Decernentes hanc presentem nostram constitutionem quam auctoritate nostra et aliorum qua possumus et debemus, roboramus, publicamus et perpetuo solidamus, et etiam stabilimus et vires perpetue et publice constitutionis ac statuti volumus obtinere, inter alias nostras synodales constitutiones nichilominus inserendam, nullo unquam tempore revocandam ne qui super hiis se confingat per ignorantiam excusari.
Publicata fuit hec constitutio per predictum dominum Aquensem episcopum in aula sua episcopali Aquensi synodum solenniter celebrantem, anno Domini Mil CCCXLV. IX die introitus mensis Augusti.
Postea dicti beneficiati et dicti insuper procuratores nominibus quibus supra me notarium infra scriptum rogaverunt [3] quod eisdem et singulis eorumdem ipsorum successoribus et cuilibet eorum retinerem, conficerem et traderem requisitus de premissis omnibus et singulis supra dictis unum duo vel plura instrumenta ejusdem tenoris et veritatem testarer premissorum.
Acta fuerunt hec IX die mensis augusti, anno, in dictione pontificatu, loco et testibus presentibus quibus supra.