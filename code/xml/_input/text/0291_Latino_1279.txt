RAymundus Dei gratia Sanctae Aquilejensis Sedis Patriarcha venerabili fratri [1] Episcopo Vicentino Salutem in Domino. 
Noveritis nos Reverendi Patris et Domini Latini Dei gratia Ostiensis et Velletrensis episcopi, Apostolicae Sedis Legati recepisse litteras sub hac forma Venerabili in Christo Patri [2] Dei gratia Patriarchae Aquilejensis. 
Frater Latinus permissione divina Ostiensis et Velletrensis Episcopus Apostolicae Sedis legatus Salutem in Domino. 
Ad honestatem Cleri, animorum salutem, et utilitatem ecclesiarum, ac monasteriorum nostrae legationis quasdam nuper constitutiones edidimus, quas vobis sub sigillo nostro duximus destinandas Paternitati vestrae, qua fungimur auctoritate, districte praecipiendo [3] mandantes, quatenus ipsas in civitate Aquilejensi vel alio loco sollemni vestrae dioecesis congregato Clero per vos vel per vestrum vicarium infra unum mensem a receptione praesentium publicare curetis, transmissuri easdem infra eundem terminum omnibus Episcopis, vel eorum vicem gerentibus vestrae provinciae eisque tam vestra auctoritate, quam nostra praecipientes, ut ipsas in suis Civitatibus, aut Dioecesibus congregato similiter Clero infra similem terminum propter mandatum vestrum studeant publicare. 
Nihilominus in primis synodis quas vos et Episcopos celebrare contigerit publicari easdem solemniter faciatis. 
Ita quod eorum notitia ad omnes, quos tangit, valeat pervenire. 
Insuper operam detis ut constitutiones ipsae postquam publicatae fuerint diligentius observentur. 
Si quos vero ex praedictis praelatis circa haec inveneritis negligentes, eos ad id per censuram Ecclesiasticam appellatione postposita compellatis mandatum nostrum taliter impleturi, quod diligentiam vestram exinde valeamus in Domino commendare. 
(1) Praeteriti malitia temporis usque adeo in quibusdam partibus nostrae legationis invaluisse dignoscitur, ut non solum plerique clerici sine justo, verum etiam quidam laici sine ullo titulo, quamplures ecclesias et earum jura occupare praesumpserint et eas [5] aliarumque plurium animarum periculum detinere praesumant. 
Nos igitur huic lethali morbo cupientes opportuni remedii medelam apponere, monemus omnes clericos, et laicos nostrae legationis, eisque in virtute obedientiae sub interminatione divini judicii [6] auctoritate districte praecipimus quatenus clerici, qui ecclesias quaslibet propria temeritate invadere, occupare vel absque institutione canonica recipere praesumpserunt, et eas taliter occupatas, sive receptas detinere non metuunt. 
Laici vero qui [7] ecclesias detinent sive eis per clericos faciant deserviri, sive ipsas debito teneant obsequio defraudatas ecclesias ipsas cum omnibus bonis mobilibus, et immobilibus, ac juribus quomodo pertinentibus ad easdem infra unum mensem a publicatione civitate ac districtu Bononiae, in aliis vero civitatibus, et Dioecesibus infra similem terminum ex quo in eis praesens fuerit publicata libere et absolute dimittant, ut ipsis ecclesiis per illos, ad quos de jure in eisdem electio, vel collatio, aut prae [8] pertinet, de personis idoneis valeat provideri. 
Et provisionem hujusmodi ipsi, qui easdem ecclesias tenuerunt nullo modo publico vel occulto per se, vel per alios impedire praesumant. 
Si qui vero Clerici, aut laici ex praedictis hoc nostrum tam [9] praeceptum infra praedictum terminum adimplere contempserint aut provisionem ecclesiarum hujusmodi quo minus infra unum mensem ex quo ipsi eas dimiserint libere fieri valeat quoquomodo praesumpserint impedire. 
Clericos non solum praedictis ecclesiis verum omnibus [10] ecclesiasticis quae infra nostrae legationis terminos obtinent omnino privamus et inhabiles reddimus ad alia beneficia infra eosdem terminos obtinenda; laicos autem si sunt potestates, aut judices, aut notarii, seu Domini legum, aut quolibet alio publico funguntur officio hujusmodi officiis volumus esse privatos, eosque inhabiles reddimus ad haec vel similia deinceps in loco quolibet exercenda. 
Insuper ipsos excommunicationis vinculo innodamus, a qua nonnisi per apostolicam sedem, vel Legatum de latere Domni Papae missum absolutionis beneficium valeant obtinere. 
Et nisi ante necessitates ultimas sibi de hujusmodi absolutione providerint quamvis in mortis articulo non sit eis si poenituerint absolutio, et communio deneganda, tamen ecclesiastica careant sepultura, donec ecclesiae occupatae aut detentae per eos libere, ut praedictum est, fuerint absolute dimissae ac de fructibus earumdem ad mandatum ordinarii vel ejus vicarii sit integre satisfactum. 
Omnesque Religiosos et clericos saeculares qui tales scienter ad sepulturam receperint per unum annum ab officio et beneficio decernimus esse suspensos. 
Omnibus autem praelatis, ad quos de jure praedictarum Ecclesiarum collatio seu provisio pertinet, sub poena excommunicationis districte praecipimus, ut eisdem humano timore postposito de personis idoneis providere non differant invocato ad hoc si opus fuerit auxilio brachii saecularis ad quod exhibendum potestates et rectores alios civitatum, aliorumque locorum per censuram ecclesiasticam compellere studeant, si fuerit opportunum. 
(2) De visitatione Monasteriorum. 
Quia pleraque Monasteria infra nostrae legationis terminos in spiritualibus, et temporalibus miserabiliter sunt collapsa, et ad graviores lapsus videntur male disposita, nisi cadentibus succurratur, omnibus Episcopis et superioribus praelatis nostrae legationis districte praecipimus, ut singuli eorum omnia monasteria monachorum aliorumque regularium sibi immediate subjecta infra sex menses, ex quo praesens mandatum nostrum ad ipsos pervenerit, per se ipsos, aut si ex causa non possint, per alios viros idoneos studeant visitare. 
Corrigentes et reformantes in eis tam in capite, quam in membris tam sua auctoritate quam nostra, in quantum cum adjutorio divinae gratiae facultas affuerit, quae correctione, et reformatione invenerint indigere. 
Hanc autem visitationem dicti praelati infra unum mensem post certam praesentis mandati notitiam inchoare non differant, ut ipsis instantia sedula prosequturis celeriter inchoandam infra praedictos sex menses hujuscemodi visitatio valeat terminari. 
Si quis autem Episcopus vel Praelatus Superior praesens mandatum sive quantum ad inchoationem, sive quantum ad prosecutionem implere neglexerit, eum donec negligentiam suam contraria diligentia convenienter emendet, visitationem praedictam inchoando, si non inchoaverit, aut prosequendo si neglexerit prosequi, ab executione pontificalis officii volumus esse suspensum. 
(3) Contra Clericos concubinarios. 
Quamvis concubinarios clericos sacri canones severitate multiplici prosequantur, quia tamen plerique timore Dei postposito in hujus turpitudine vitii non solum occulte sed etiam publice inveniuntur offendere, nos eorum impudentiam opportuna districtione confundere ac reprimere cupientes monemus clericos omnes nostrae legationis, qui vel sacrum ordinem, vel ecclesiasticum beneficium sunt adepti, seu adipiscentur in posterum, ut nullus eorum concubinam seu focariam publice tenere praesumat. 
Et qui suadente diabolo detinent infra octo dies ex quo praesentem constitutionem in civitate aut dioecesi publicatam esse cognoverint, eas a se prorsus abjiciant nunquam de cetero recepturi. 
Si qui vero ex praedictis clericis concubinam seu focariam publice ac manifeste sive in domibus ecclesiarum, sive alibi per duos menses post terminum supradictum non erubuerint retinere beneficiis ecclesiasticis quae infra nostrae legationis terminos obtinent ipso facto noverint se privatos. 
Episcopis autem et superioribus praelatis ad quos beneficiorum qui taliter delinquentium fuerant collatio seu provisio pertinet conferendi ea seu providendi de ipsis liberam concedimus potestatem. 
Aliis vero ad quos electio, seu praesentatio ad beneficia eadem, vel eorum provisio spectare dignoscitur, liceat eligere, seu praesentare ad illa vel etiam providere de illis, ex quo per episcopos praedicti clerici praesentis constitutionis poenam denunciati fuerint incurrisse, ut sic eos qui damna spiritualia parvi pendunt, temporalis saltem jactura coerceat a peccato. 
(4) De poenitentiis. 
Quia poenitentes gravioribus oppressos criminibus aut excommunicationum sententiis innodatos, inferiores presbyteri ad superiores praelatos debent remittere absolvendos, statuimus ut singuli episcopi et Superiores praelati nostrae legationis unum vel plures proprios poenitentiarios habeant religiosos, vel etiam saeculares discretione providos, conversatione probatos, qui poenitentes, quos interdum ipsi praelati audire non possunt, eorum vice audiant, et absolvant vel cum opportunum fuerit ad Apostolicam sedem remittant. 
Hujusmodi vero graviores casus, in quibus ad ipsos praelatos remitti debent poenitentes, ipsi praelati determinare in suis synodis studeant ut eos inferiores presbyteri de cetero non ignorent. 
(5) De indulgentiis. 
Cum valde deceat ut dispensator Domini sit fidelis et prudens mirari cogimur quia nonnulli ecclesiarum praelati in concedendis indulgentiis non tam liberales quam prodigi thesaurum dominicum suae dispensationi commissum non tam distribuunt quam effundunt. 
Nam praefixam sibi a sacris canonibus regulam excedentes largiores quam eis concessum est indulgentias largiuntur, et hoc non solum in suae jurisdictionis ecclesiis, sed etiam in alienis non solum praesentes, sed etiam absentes attentant 
Hinc sequitur fidelium indigna deceptio, dum se indulgentias consequi aestimant, quas aliquando minime consequuntur. 
Hinc etiam fit ut indulgentiae dispensatorum prudentium provida moderatione concessae ignoranti vulgo veniant in contemptum. 
Unde dispensatores ipsi sollicite videant, qualem dispensationis hujusmodi domino debeant reddere, rationem. 
Nos autem cupientes et dispensatoribus ipsis et familiae domini providere, praelatis omnibus nostrae legationis praesenti constitutione praecipimus quod in concedendis indulgentiis modum determinatum per constitutionem felicis recordationis Innocentii Papae tertii editam in Concilio generali nequaquam excedant, ut videlicet cum dedicatur Basilica non extendatur indulgentia ultra annum sive ab uno sive pluribus Episcopis dedicetur. 
Ac demum anniversario dedicationis tempore quadraginta dies indulta remissio non excedat. 
Hunc quoque quadragenarium numerum in indulgentiis, quae ad ecclesiarum, vel pontium aut piorum operum quaslibet fabricas, seu ex aliis causis quibuslibet per literas conceduntur, praelati diligenter observent. 
Prohibemus autem ut nullus patriarcha vel archiepiscopus extra suam provinciam, nullus episcopus extra suam dioecesim quamlibet indulgentiam dare praesumat. 
Nisi praesens in aliena ecclesia fuerit, et dioecesani episcopi seu metropolitani consensus accedat. 
Si quis vero praelatus supradictum numerum praefatas indulgentias concedendo trascenderit aut extra territorium suum indulgentiam quamlibet in absentiam dederit, eum per unum mensem concedendi indulgentias potestate privamus. 
(6) De habitu mulierum. 
Omnipotens Deus, qui in suis fidelibus virtutum ornamenta requirit, mulieres a corporis ornatu superfluo per prophetarum et apostolorum ora quam sedulis commonitionibus revocare, quam diris increpationibus cohibere, quam horrendis [11] nationibus deterrere studuit ex divinis Scripturis multipliciter elucescit. 
Sed quia nonnullae plus mundo quam Deo placere sicut earum gestus indicat, gestientes in hac superfluitate nimis impudenter excedunt et suae [12] etiam alias pertrahunt ad excessus. 
Nos et earum providere saluti, et peccatis plurimis, quae frequenter hac de causa proveniunt, praecavare, auxiliante Domino, cupientes praesenti statuto districte praecipimus, ut in civitatibus et aliis locis nostrae legationis in [13] constitutio per episcopos vel eorum vicarios fuerit publicata, nulla mulier ex quo duodecimum annum aetatis exegerit, in veste quae ab anteriori parte aperta sit publice per civitatem procedere vel per humum defluentia vestimenta ultra unum palmum dependentem ab humero chlamydis plicaturam ultra duos palmos deferre praesumat. 
Adjicimus etiam, ut mulieres nuptae quae decimum octavum annum aetatis attingerint ex quo per unum annum in conjugio fuerint, omnes in publico capitibus velatis incedant, et nulla earum [14] versis pannis artificiose consutas in publico deferat, ut modesta verecundia et verecunda modestia, quae maxime fideles muliers exornat, eam quam interius habere debent exterius praeferant castitatem. 
Eas autem quae vestes praedicto modo consutas [15] habere noscuntur, easdem vestes abjicere minime cogimus. 
Sed ne aliqua talis mulier ejusmodi vestes de cetero faciendas post tempus deferat supradictum districtius inhibemus. 
Si qua vero Dei timore postposito et propriae honestatis cura neglecta [16] nostrum statutum observare contempserit, eam omnium indulgentiarum, quae in ecclesiis vel praedicationibus nostra vel aliorum praelatorum auctoritate concessae sunt hactenus seu concedentur imposterum, nec non omnium Sacramentorum Ecclesiasticorum participatione privamus, et si ad poenitentiam venerit ab hoc vel aliis peccatis nullatenus absolvatur, nisi firmiter coram Deo, et Sacerdote promiserit se praedictum statutum de cetero servaturam. 
Sic nimirum eis quae mundo magis quam Deo placere quaesierint habitus testimonium perhibebit, et quae in numero levium foeminarum non erubuerint computari non solum ecclesiasticae disciplinae flagellum, sed etiam reprehensibilis notae opprobrium sustinebunt. 
Demum si quis sacerdos, religiosus aut saecularis eis, quae in praemissis offenderint ante satisfactionem condignam aliquod sacramentum ecclesiasticum nisi in mortis articulo ministrare praesumpserit, ab officio et beneficio pariter per mensem unum noverit se suspensum, et nihilominus si quis circa hoc notabiliter forte deliquerit, eum potestate audiendi confessiones perpetuo decernimus esse privandum. 
Actum Bononiae II. Kalendas Octobris Pontificatus Domini Nicolai Papae tertii anno secundo. 
Nos igitur mandatum supradicti Domini Legati reverenter et exequi cupientes fraternitati vestrae quae fungimur in hac parte auctoritate mandamus quod suprascriptas Constitutiones Domni Legati in Civitate Vicentina, et ejus Dioecesi congregato Clero per vos vel vestrum Vicarium infra unum mensem a receptione praesentium publicare curetis, facientes ut constitutiones ipsae postquam publicatae fuerint in civitate ac dioecesi vestris juxta tenorem mandati praedicti Domni legati diligentius observentur. 
Mandatum nostrum et saepefati Domni Legati taliter impleturi quod non possitis merito de negligentia reprehendi, sed de diligentia commendari. 
Datum Laude secundo die intrante Novembre Septima indictione Pontificatus Domni Nicolai Papae terti anno secundo. 
