Nos Albricus permissione divina placent.
Episcopus, ad honorem dei et beate Virginis Marie et venerande martiris beate Iustine, licet actenus multis et variis occupacionibus impedicti, non potuerimus commode ad hanc sollicitudinem oculos elevare, considerantes tamen utilitatem et reformacionem Clericorum et ecclesiarum Civitatis et diocesis placent, quasdam constituciones de consilio fratrum nostrorum duximus promulgandas; ne possint ulli de cetero quasi per ignorantiam excusari, et trasgressores penas effugere in eisdem constitucionibus ordinatas: cassantes omnes constituciones et omnia statuta predecessorum nostrorum, et decernentes ipsas et ipsa penitus nullius esse momenti.
(1) In primis statuimus quod omnes Clerici civitatis et diocesis placent, residentes in ecclesiis suis, et qui beneficium ecclesiasticum percipiunt, intersint, et perseverent utiliter et decenter horis canonicis scilicet matutinis, prime, Missis, Tercie, sexte, none, Vesperis, et completorio; nisi pro manifesta, et ractionabili causa, seu licentia prelati sui, potuerint escussari, in quibus divinum officium expleant sine strepitu, motu, confabulacione et rixu.
(2) Item statuimus quod Clerici civitatis et diocesis placent, in minoribus ordinibus sive infra sacerdocium constituti, sacerdotibus suis ministrent honeste in choro, necessaria circa altare.
Qui vero ea, que in duobus capitulis supradictis continentur adimplere neglexerit, nihil de proventibus ipsius ecclesiae pro vitualibus ipsa die percipiat, si vivant in communi: si vero fratres non vivant in communi, liceat ministro de parte ipsius, qui hec non adimpleverit, quociens contra venerit vel fecerit, retinere tantum quod bene valeat duos denarios; et hec in ecclesiis conventualibus, in Capellis vero unum denarium qui in utilitate fratrum et ecclesie convertantur; prelatis vero talium iniungimus sub pena excommunicacionis, ut dictam quantitatem retineant sive ab eis exigant, et si dare noluerint ad nos referant.
(3) Item statuimus quod ecclesie civitatis et diocesis plac. ordinem nostre matricis ecclesie in divinis officiis observent secundum facultates earum et personarum possibilitatem commorancium in eisdem, nisi sit Monasterium val canonica regularis.
(4) Item statuimus quod omnes Clerici civitatis et diocesis plac. tonsuram cum corona habeant competentem iuxta suum ordinem, et statum, et iuxta formam et debitum ordinis clericalis, et vestibus utantur compositis et honestis absque deformi varietate, et calciamentis, atque manicis non consuticiis, alioquin eos ex nunc suspendimus a perceptione beneficii donec resipuerint et coronam habuerint cura tonsura.
Iniungimus nichilominus sub pena excommunicacionis prelatis talium, quod partem ipsorum in utilitatem fratrum et ecclesie convertant.
(5) Item statuimus ne Clerici aut ecclesiastice persone aleis, seu ludis taxillorum ludant vel ludentibus adsistant, vel ludentibus ad açarum mutuent: quod si quis contra fecerit condempnetur qualibet vice in tribus libris et decem sol. imper. solvendis in pecunia numerata.
(6) Item statuimus sub pena excommunicacionis quod clerici et ecclesiastice persone civitatis et diocesis placent, non intrent domos suspectas, neque tabernas, nisi necessitate cogente.
(7) Item statuimus quod nullus Clericus, vel ecclesiastica persona exerceat usuras, vel natas faciat, aut socidas ad capud saluum: et qui contra hoc fecerit, sit suspensus ab officio et beneficio quousque resipuerit, et satisfecerit.
(8) Item statuimus quod archipresbiteri, et aliarum ecclesiarum Prelati curam animarum habentes in civitate, incedant cum capa clausa, vel pellibus honestis, nisi prohibuerit ecclesiarum suarum paupertas.
(9) Item statuimus quod archipresbiteri, et alii clerici civitatis et diocesis plac. curam animarum habentes, a publicacione huius statuti usque ad unum annum ad sacerdocium sint promoti nisi aliquem ipsorum racionabilis et necessaria causa excussaverit.
Alioquin noscant se suspensos a percepcione beneficiorum, que habent racione dictorum personatuum, quo usque promoti fuerint ad ordinem supradictum.
(10) Item statuimus quod quilibet sacerdos civitatis plac. in decenti habitu, scilicet in capa clausa, vel cota, ante pectus portet eucharistiam ad infirmum superposito mondo velamine, precedente lumine et tintinabulo, quod pulsetur cum omni reverencia et timore.
Et qui contrafecerit infra mensem a publicacione huius statuti, ab officio sit suspensus.
(11) Item statuimus quod clerici concubinarii civitatis et diocesis placent, usque ad octo dies post publicacionem huius statuti folcarias [1] suas habiciant, et eas penitus a cohabitacione sua removeant, nec filios secum teneant.
Et qui contrafecerit, sentenciam excommunicacionis incurrat quam, si contempserit, ipso iure beneficio ecclesie sit privatus.
(12) Item statuimus quod Clerici non teneant neque secum habeant in domibus suis, seu in eis, quas tenent ad pensionem, aliquas mulieres, nisi sint tales de quibus humana fragilitas nihil sinistri, suspicari permittat: alioquin ex nunc ipsos per sentenciam excommunicamus in scriptis.
(13) Item statuimus quod Clerici in sacris ordinibus constituti de cetero non advocent, nec suum patrochinium prestent in foro seculari.
Quod si fecerint, et non cessaverint infra mensem a publicacione huius statuti, noscant se suspensos a percepcione beneficii sui per duos menses; nisi pro Ecclesiis suis et miserabilibus personis suum patrochinium prestiterint.
(14) Item statuimus quod nullus Clericus in eadem civitate, seu plebatu duo beneficia obtineat, nisi sint cappele tenues in redditibus, vel anexe plebi.
Et si qui habuerint, infra mensem eligant quod maluerint.
Quod si tenere presumpserint, noverint se ex tunc suspensos a percepcione benefici utriusque, donec alterum illorum elegerint; nisi cum eis per sedem apostolicam, vel legatos eiusdem, fuerit dispensatum.
(15) Item statuimus quod omnes prelati ecclesiarum conventualium quolibet anno unum, dei duos, de Fratribus suis faciant massarium vel massarios, qui suis prelatis et capitulis teneantur et debeant de proventibus et expensis quolibet mense, et in fine anni reddere ractionem.
(16) Item statuimus sub pena excommunicacionis quod nullus Clericus se immisceat secularibus negociis, nec recipiat consulatum iusticie, vel potestariam, seu tutelam, vel curam, nec aliquod aliud officium, quod a laicis laico conferatur.
(17) Item precipimus sub pena excommunicacionis quod omnes ecclesie civitatis placent.
Monasteriis, predicatoribus, minoribus et heremitanis exceptis, sequantur matricem ecclesiam in pulsacione horarum.
(18) Item statuimus quod omnes Clerici civitatis et diocesis Placen. qui habent locum et beneficium in quibus eorum predecessor fuit sacerdos, usque ad unum annum sint ad sacerdotium promoti; alioquin noscant se suspensos a perceptione beneficii.
(19) Item precipimus quod nullus presbiter, seu rector Ecclesiarum Civitatis et diocesis plac. debeat portare infulas sub biretis,
(20) Prohibemus insuper ne clerici trahere audeant clericos ad forum seculare.
Qui contra hoc fecerit, ab officio sit suspensus; et nihilominus solvat viginti sol. qualibet vice; et si facti qualitas exegerit alias graviter puniatur.
(21) Item prohibemus ne clerici manifestos usurarios, si in tali crimine decesserint, recipiant ad sepulturas vel oblationem pro eis.
(22) Item prohibemus ne sacerdotes alienos parochianos in Dominicis diebus et aliis solempnibus diebus, contempta sua ecclesia, scienter recipiant ad divina officia, neque falcem mittant in alienam messem.
(23) Item statuimus circa ordinacionem Clericorum ut Archipresbiteri temporibus ordinacionis in propriis personis ordinandos quarta feria representent, nisi manifesto impedimento excusentur, et tunc mittant sacerdotem bonum et discreptum, qui de ordinandorum vita, scientia et moribus testimonium reddere sciat, ne irregularem et non idoneum contingat ad ordinem promoveri.
(24) Item prohibemus ne aliquem sine titulo ad sacros ordines representent quod si quis contrafecerit, compellatur secundum canones sibi in necessariis providere, donec sufficiens beneficium habuerit.
(25) Item precipimus quod nullus presbiter extraneus admittatur ad celebracionem Misse populo celebrande, nisi habeat litteras testimoniales a suo Episcopo, vel alias de eo constiterit manifeste.
(26) Item sub excommunicacionis pena precipimus, quod nullus Clericus compatres sive commatres sibi faciat, ut incauta conversacio mulierum a clericis removeatur, et qui contra fecerit ab officio sit suspensus.
(27) Item prohibemus ne quis Prelatorum nobis subiectus in subditos suos penam pecuniariam audeat exercere; in quo, si quis trasgressor extiterit, sic exacta cum pudore duplicata restituat.
(28) Item omnes illos vel illas, qui vel que falsum testimonium tulerint, vel procuraverint vel consenserint ut feratur, sive scienter in dicendo falsum, sive scienter occultando veritatem: Item et omnes illos qui falsa instrumenta fecerint vel procuraverint vel consenserint fieri: Item et omnes illos qui domos vel ecclesias, sive queconque alia bona, scienter et iniuriose combuxerint, vel procuraverint vel consenserint comburi: Item omnes illos vel illas, qui vel que aliqua maleficia, sive facturas aut incantaciones procurant vel procurari faciunt, vel consenciunt fieri quibus vir et uxor non possint carnaliter commisceri, vel insimul commorari vel ad invicem se diligere: omnes suprascriptas personas excommunicamus et a gremio sancte Matris ecclesie separamus, et si in hoc peccato decesserint, ecclasiastica careant sepultura.
Hoc vero statutum volumus et mandamus ad terrorem malefactorum et correctionem, sepius per ecclesias singulas coram populis publicari, unde hoc scriptum specialiter habeant singuli sacerdotes.
(29) Item statuimus quod omnes prepositi, archipresbiteri, et aliarum ecclesiarum prelati, qui nunc sunt presbiteri, vel fuerint in futurum, diebus Dominicis et solempnibus debeant Missarum solemnia celebrare, nisi evidenti necessitate fuerint excusati; cum hoc ex suo officio facere teneantur.
(30) Item statuimus quod omnes clerici, curam animarum habentes, in suis ecclesiis residenciam continuam facere debeant personaliter, et eam incipiant facere infra mensem a die publicacionis constitucionis istius: alioquin sentenciam excommunicacionis incurrant, quam contra contrarium facientes ex nunc in scriptis duximus proferendam, nisi evidens et manifesta necessitas aliquem vel aliquos excusaret.
Et illi vel ille, qui necessitate fuerint excusati, remaneant de nostro mandato, et licencia speciali.
Si qui vero necessitate fuerint excusati, et de nostra licencia remanserint speciali, ecclesiis suis per ydoneos Vicarios faciant deserviri; alioquin predicta sententia excommunicacionis noverint se ligatos.
(31) Item statuimus quod nullus clericus, seu alia quelibet ecclesiastica persona, cuiusconque ordinis, condicionis, aut status existat, debeat portare aliqua arma per civitatem plac.
Et si quis de cetero aliqua arma portaverit, et inventus fuerit de nocte, condempnetur in centum sol. placen., si autem de die inventus fuerit, condempnetur in sexaginta sol. pro qualibet armatura, ita quod personaliter detineatur, donec dictam condempnacionem solverit in pecunia numerata, et perdat omnia arma.
(32) Item statuimus sub pena excommunicacionis, quod omnes prelati, et rectores ecclesiarum civitatis et diocesis placent, ab hodie usque ad unum mensem statuta predicta omnia debeant habere in scriptis et suis conventibus, et ecclesiarum suarum Capellanis ea bis in anno legere teneantur.
Lecte et publicate fuerunt predicte constituciones et statuta in generali sinodo plac. in choro maioris ecclesie plac. sollempniter congregata per Egidium crosum notarium ac officialem prefati d. Episcopi placentini et de ipsius domini Episcopi mandato, presentibus venerabilibus viris dominis Aroldo abbate Monasterii sancti Savini, Armano de nicellis archidiacono plac., Iohanne de sucis preposito ecclesie sancte Brigide, Bonifacio de ardenghis archipresbitero plebis de florenciola, Iacobo costasicha archipresbitero capellanorum placent, et aliis pluribus testibus vocatis.
Anno vero ab Incarnatione Domini MCCLXXXXVII.
Indicione XI. die Mercurii XVIIII mensis februarii.
Pontificatus domini Bonifacii pape VIII. anno quarto.
[2] Ego Iohannes crosus notarius predictas constituciones et statuta a prefato Egidio croso notario breviata eius vice et mandato ita scripsi.