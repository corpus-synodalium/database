Constitutiones edite apud Nugarolium.
In nomine Domini.
Amen.
Notum sit cunctis quod, anno Domini millesimo CCCo XV, Reverendus in Christo pater A., divina miseratione archiepiscopus auxitanus, existens apud Nugarolium in Armaniaco sue diocesis, divina inspirante gratia, concilium suum provinciale, una cum venerabilibus in Christo patribus E. A. Aquensi, L. Vasatensi, A. Lascurrensi, G. Lectorensi, G. A. Olorensi episcopis, B. de Villa electo et confirmato Baionensi, domino Petro de Media Carreria vicario generali domini Adurensis episcopi, in remotis agentis, domino Arsivo de Caudarrasa canonico et vicario generali ecclesie Tarviensis, procuratore episcopi Conseranensis et Augerio de Malovicino canonico et procuratore capituli ac vicario ecclesie Convenarum, sede vacante, necnon cum procuratoribus capitulorum ecclesiarum cathedralium et collegiatarum ipsius diocesis et provincie auxitane; G. monasterii de Pessano, Augerio de Simorra, Mancipio Cellemedulphi, B. de Flarano, R. de Bolhanis aux., Petro Sorduensis, Petro monasterii Canhote Aquensis, abbate de Bellomonte, G. monasterii Luxiensis Olorensis, B. Reule Silvestrensis Lascurrensis, P. monasterii Alfonsie Baionensis, B. Sancti Severi de Rostanno, P. monasterii de Tasqua, G. A. monasterii Reule Tarviensis diocesis, abbatibus, necnon cum procuratoribus aliorum abbatum, priorum, preceptorum, archipresbyterorum, et aliarum ecclesiarum prelatorum, diocesium et provincie memoratorum, celebrare incipit: in quo quidem concilio constitutiones provinciales, habita deliberatione et tractatu inter ipsos, que secuntur ad Dei laudem edite fuerunt.
(1) Excommunicatio contra dominos temporales occupantes ecclesias vacantes.
Hoc statuto consulto, prohibemus ne domini temporales aut quicumque alii seculares vacantes ecclesias occupent, saiziant, occupari faciant vel saiziri.
Quorum si contrarium presumpserint attemptare, excommunicationis sententiam incurrant ipso facto et illa vice eorum filii et quicumque alii ad eorum instantiam, ad obtinendas dictas ecclesias sint inhabiles penitus et indigni.
Et si de facto, quod absit, conferantur eisdem, collatio huiusmodi sit nullius momenti.
(2) Ne clerici a secularibus iudicibus compellantur super talliis.
Adicimus statuendo quod constitutioni nostre provinciali qua cavetur ne domini temporales, baiuli, iudices, consules aut alii iurisdictionem temporalem exercentes, compellant clericos aut alias ecclesiasticas personas ad contribuendum talliis seu collectis eisdem vel rebus ipsorum imponendis; quod tales presumentes talia facere, eorum filii, fratres et nepotes illorum qui consilium, auxilium, opem, operam vel favorem in predictis dederint seu impenderint, cuiuscumque gradus parentele pervenerint, usque ad quartam generationem obtinere non possint beneficia ecclesiastica nec se ad aliquos maiores vel minores sacros ordines promoveri; quod si fecerint sint ipso facto privati et suspensi.
Et si tales iniuriantes vel consilium, auxilium, opem, operam, vel favorem dantes vel prestantes in talibus, eorum uxores, filii, filie vel familie ipsorum mori contigerit, licet in mortis articulo absoluti fuerint, tamdiu careant sepultura ecclesiastica, necnon loca in quibus iniuria, exactio seu compulsio fient, convicti seu perpetrati contigerit, sint ipso facto supposita ecclesiastico interdicto, tamdiu donec de transgressione et iniuria illatis ecclesie et dampnum passis, fuerit integre satisfactum.
(3) Decretalis pape Clementis quinti.
Cum secundum statuta canonica ultimo deputandis supplicio negari non debeant penitentie sacramenta, abusum dampnabilem in quibusdam partibus contra hoc introductum aboliri omnino volentes, iusticiarios omnes et dominos temporales ut ab huiusmodi desistant abusu ortamur in Domino et obsecramus per misericordiam Ihesu Christi locorum nichilominus ordinariis iniungentes ut eo ad hoc cum primum commode poterunt, diligenter monere et, si necesse fuerit, ecclesiastica censura compellere non obmittant.
(4) De familiaribus episcoporum.
Ad capitulum provinciale, quia quod contra prelatos agitur, etc., [1] quod sub titulo de penis servari volumus, duximus utiliter ordinandum, ut si commiserit contra familiares et domesticos episcoporum negotia ipsorum episcoporum facientes, vel honeste alias incedentes in locis ubi erunt episcopi, ipsi delinquentes excommunicati sint, et locus, ubi factum fuerit delictum, sit suppositus ecclesiastico interdicto, donec condigna satisfactio precesserit impendenda episcopo cui in persona sui familiaris fuerit iniuria irrogata.
(5) Sacro approbante concilio duximus statuendum, quod decretalis, Gravis, de sententia excommunicationis in constitutionibus Clementis pro provinciali concilio habeatur et dicta decretalis per suffraganeos suis rectoribus publicetur et per dictos rectores et nostros sepe et sepius in ecclesiis, populo, dum aguntur sollempnia, publicetur.
(6) Confirmatio predictorum.
Et nos, Guilhermus, permissione divina archiepiscopus auxitanus constitutiones predecessorum et aliorum conciliorum provincialium precedentium et provincie auxitane, laudamus, approbamus easque ex certa scientia confirmamus et etiam renovamus, ne quis per non usum vel abusum credat ipsas vel ipsarum aliquas non tenere.
Presentibus reverendis in Christo patribus dominis Dei gratia Tarviensi, Lectorensi, Olorensi et Baionensi episcopis personaliter ac procuratoribus dominorum episcoporum legitime absentium, Convenensis, Vasatensis, Lascurrensis, Aquensis, Adurensis.