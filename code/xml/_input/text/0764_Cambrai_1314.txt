Locus XXXVIIIus.
Statutum factum de executione statutorum anno Domini Mo CCCo XIIIIo.
(1) Quia plerumque ex indebita executione statutorum synodalium scandala prouenerunt, statuimus et precipimus vt, vbicumque per statuta synodalia cessandum fuerit, ad minus cessetur jbidem juxta statuta predicta absque alterius uel officialis nostri expectatione mandati.
(2) Item titulo de exequijs mortuorum et eas tangentibus jn Item si terris ecclesie ab ipsis excultis etc., et post illa verba decedant jnter dicta festa, addimus, uel in aliqua alia parte anni, dum tamen fructus aliquos non perceperint.
(3) Item denuncientur excommunicati auctoritate concilij prouincialis dominus Egidius de Barbrouck et dominus Dyonisius de Alost, presbiteri beneficiati in ecclesia beati Rumoldi Machliniensis.
(4) Item denuncientur excommunicati qui fabricant, cudunt seu cudi faciunt monetam jnfra comitatum Cameracensem contra jurisdictionem et honorem domini Cameracensis episcopi, et qui eisdem prestant auxilium, consilium uel fauorem, et qui eisdem monetis ipsas approbando utuntur in quibuscumque contractibus, sicut alias super predictis est constitutio in synodo publicata.