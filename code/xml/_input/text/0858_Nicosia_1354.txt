Eiusdem Constitutio. 
Edita anno Domini MCCCLIV.
Ut quilibet in suo ordine serviat.
Item, statuimus et ordinamus ut nullus in ecclesia nostra Nicosiensi existens in ordine sacerdotali de caetero promoveatur ad assisias subdiaconales et diaconales. 
Item, ut nullus habens seu obtinens in eadem ecclesia nostra Nicosiensi assisiam acolytalem, subdiaconalem, vel diaconalem se faciat, quamdiu eandem assisiam obtinebit, ad sacerdotales ordines promoveri, sub poena privationis ejusdem assisiae quam ibi obtinet. 
Conveniens enim est ut quilibet in gradu suo famuletur Deo, et serviat in eadem ecclesia prout est seu fuit ab initio institutum. 
Nec super hoc possit per aliquem dispensari nisi solum per nos vel per alios archiepiscopos qui pro tempore fuerint in eadem ecclesia constituti.
Lecta, publicata, et recitata fuit dicta constitutio et ordinatio coram canonicis et capitulo dictae nostrae Nicosiensis ecclesiae, in Thesauraria ipsius nostrae Nicosiensis ecclesiae, MCCCLIV, Indictione VII.
G.C. Singulare hoc habent ac proprium superiores constitutiones ut multa doceant, alioquin ignota, de disciplina qua Graecorum ecclesias Latini regebant. 
Plurimum autem lucis accipient ex Alexandri IV constitutione quae in hac ipsa Appendice ad annum MCCLX.