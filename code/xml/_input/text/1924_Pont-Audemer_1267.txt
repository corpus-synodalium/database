SACRI approbatione Concilii Rotomagensis Provinciae, nuper apud Pontem-Audomari in crastino Decollationis S. Joannis Baptistae, anno Domini 1267. favente Domino celebrati: vobis universis et singulis districte praecipimus et mandamus, quatenus in singulis Ecclesiis et locis publicis vobis subditos moneatis diebus Dominicis aut festivis, publicationibus tribus a se distantibus, Clericos non uxoratos et etiam uxoratos, ut a negotiationibus saecularibus exercendis abstineant et maxime inhonestis: quodque Tonsuram deferant et habitum Clerico congruentem, autoritate nostra solemniter ac publice nuntiantes. 
Quod si tertio a vobis moniti, ab hujusmodi non resipuerint: Clericos non conjugatos, dum his se immiscuerint, quominus de suis facultatibus, statutis et consuetudinibus patriae subjaceant, Ecclesia non defendet. 
Circa conjugatos siquidem aequanimiter tolerabit quod Domini saeculares ab ipsis justitias debitas velut ab aliis exigant et servitia consueta. 
Denique si post praemissas monitiones aliqui Clerici in apostasia Tonsurae et habitus Clericalis permanserint, ac saevis enormitatibus se immiscuerint, et contingat quod pro suis excessibus a saecularibus Judicibus capiantur, in criminibus comprehensi, non praecipiemus eos per censuras Ecclesiasticas liberari. 
Item praecipimus ut per singulas Ecclesias moneantur Clerici et Crucesignati, ne literis Apostolicis, vel Legatorum sedis ejusdem, aut aliorum judicum aliquatenus abutantur: scituri quod nos et alii Praelati sollicitudine qua convenit vigilabimus contra hujusmodi abusores, ut excessus eorum non remaneant impuniti. 
Actum et datum ut supra. 
