Incipit concilium apud Salmurum celebratum, anno Domini millesimo CCoLIIIo.
(1) De celebratione divinorum officiorum.
Nos sanctorum canonum et predecessorum volentes servare statuta et ea que visitando provinciam Turonensem correctione novimus indigere corrigere cupientes, vocatis venerabilibus fratribus Turonensis provincie episcopis ac aliarum ecclesiarum prelatis in conciliume apud Salmurum, de dictorum fratrum consilio duximus statuendum ut in locis collegiatis et maxime in Cathedralibus ecclesiis dicantur hore canonice horis debitis, cum omni devotione solemniter et devote, ut prius psalmi versiculum una pars chori incipiat, quam ex altera precedens palmi versiculus finiatur.
(2) De custodia sacramentorum.
Verum, cum a sanctis patribus sit statutum ut corpus Christi sub honesta et fideli custodia reponatur, et in aliquibus partibus Turonensis provincie illud minus decenter invenimus custoditum, statuimus ut archidiaconi, archipresbyteri et decani rurales ad quorum officium dignoscitur pertinere, cum omni cura et sollicitudine illlud faciant et procurent sanctuarium et fontes, oleum et sanctum chrisma clavibus adhibitis custodiri, et per loca populosa, et maxime civitates, venerabiliter deferri corpus Christi [1].
(3) Qualiter et per quos indumenta sacerdotalia et cetera sunt abluenda.
Precipimus ut etiam archidiaconi, archipresbyteri et decani rurales faciant et procurent, per sacerdotem aut diaconum, superpellicio indutum corporalia sepe ablui et in vaso mundo et ad hoc specialiter deputato omnes ablutiones, si fieri potest, vel saltem primam in piscina reponi, et ut altaris linteamina et indumenta sacerdotalia ab aliqua honesta matrona vel virgine sine oppositione aliorum pannorum, quotiens opus fuerit, abluantur, et munda et integra serventur, cum in pluribus parochialibus ecclesiis provincie Turonensis immunda et dirupta, a nobis et a nostris sociis sint reperta.
(4) De scribendo in quaternis jura et bona ecclesiarum [1a].
Statuimus autem quod per concilium apud Vallem Guidonis a felicis recordationis Gaufrido predecessore nostro provida fuit deliberatione statutum de libris, vasis, vestimentis et aliis ornamentis et reditibus ecclesiarum in quaternis archidianorum scribendis ab archidiaconis inviolabiliter observetur.
Quod si circa predicta omnia et singula, predicti archidiaconi, archipresbyteri et decani rurales prout ad eos spectare dignoscitur, negligentes fuerint aut remissi et de hoc constare potuerit a diocesano loci ab officio suspendantur, nec prius relaxetur sententia, nisi solutis decem solidis pro qualibet ecclesia in qua eorum negligentia aut incuria in premissis potuerit reperiri per diocesanum loci in usibus fabrice matricis ecclesie convertendis.
(5) De archidiaconis, archipresbyteris et decanis ruralibus ad ordines promovendis.
Item, cum in sacris constitutionibus caveatur ut archidiaconi fiant diaconi, et archipresbyteri et decani rurales fiant presbyteri, auctoritate presentis concilii sancimus ut predicti archidiaconi, archipresbyteri et decani rurales ad predictos ordines infra annum suscipiendos prout eorum requirit officium, a suis diocesanis per substractionem beneficiorum, monitione canonica compellantur et talibus conferantur, qui infra annum a tempore suscepti beneficii velint, sciant et valeant in ordinibus, quos requirit eorum dignitas, deservire.
(6) Ne lites aut placita in ecclesiis vel earum porticibus agitentur.
Inhibemus districtius ne cause de cetero coram quibuscumque ordinariis aut delegatis eorum in ecclesiis aliquibus et precipue in cathetralibus aut earum porticibus agitentur, cum propter clamores litigantium frequenter divinum impediatur officium, et ob eorum rixas et discordias quandoque sanguinis effusio, homicidia et alia maleficia in ipsis ecclesiis ante earum facie perpetrantur.
(7) Ut archidiaconi et decani, presentibus episcopis, sua placita non teneant.
Prohibemus ne quis archidiaconi, archipresbyter aut alii minores prelati jurisdictionem ecclesiasticam habentes causas audiant, seu placita teneant presentibus episcopis suis, sed longe ab ipsis faciant super hiis quid viderint expedire.
(8) Ut archidiaconi et decani rurales officiales extra civitatem non habeant, et de quibus causis cognoscere non possent.
Cum olim a predecessoribus nostris in Castri Gunterii et Vallis Guidonis conciliis sit statutum, ne archidiaconi, archipresbyteri seu decani rurales et alii minores jurisdictionem ecclesiasticam habentes, extra civitatem officiales seu allocatos habeant, sed extra civitatem in propriis personis suum diligenter expleant officium, et ne dicti archidiaconi, archipresbiteri et decani rurales et alii minores de causis matrimonialibus, simonie vel aliis que degradationem vel amissionem beneficii seu depositionem exigunt, cognoscerent, nisi de sui pontificis mandato speciali, alias processus habitus coram ipsis nullius esset momenti et hec invenerimus in provinciali Turonensi minime custodita, auctoritate presentis concilii, omnibus et singulis fratribus et coepiscopis nostris injungimus ut omnia predicta sine diminutione faciant a subditis inviolabiliter observari, prefatum statutum per se vel per alios in ecclesiis parochialibus suarum diocesarum solemniter publicantes.
(9) De procurationibus.
Non sine radice cupiditatis procedit quod nonnulli prelati provincie Turonensis in prioratibus et ecclesiis procurationem aut aliquid nomine procurationis recipiunt in numerata pecunia, et nihilominus subditos ad eos in eisdem locis procurandis compellunt, sic ab eis procurationem duplicem exigendo, quod fieri districtius prohibemus.
Cum ratione visitationis debeatur procuratio, inhibemus districte precipientes ut nullus procurationem recipiat, nisi a locis dumtaxat visitatis.
(10) De prebendis et sectionibus beneficiorum non fiendis.
Innovamus statutum in concilio Castri Gunterii editum de certo canonicorum numero in ecclesiis statuendo, in quibus certus numerus minime erat statutus, et ne ecclesiarum aut prebendarum fierent sectiones, sed cum omni integritate conferrentur, et ne aliquis ad vacaturam institueretur prebendam, precipientes illud statutum inviolabiliter in omnibus suis articulis observari, et quoniam decretum est in eodem id quod contra fieret non tenere, et quidam de facto, cum de jure non possent sectiones ecclesiarum et etiam prebendarum, quatenus contra predicta statuta est factum, irritum revocamus.
(11) Ne illegitimi ad canonicatum recipiantur.
Statuimus ne aliquis in canonicum alicujus ecclesie Cathedralis recipiatur, nisi sit de legitimo matrimonio.
(12) De subsidio.
Statuimus ne prelatus aliquis a subditis subsidium exigat, nisi necessitas ex causa manifesta et rationabili hoc exposcat, et cum caritate recipiat moderatum auxilium [1b].
(13) De pensionibus.
Cum filii a parentibus nutriri debeant, aliquando tamen contrarium in aliqua parte provincie Turonensis invenitur cum a prelatis quibusdam rectores ecclesiarum adeo novarum impositione pensionum graventur, quod vix de residuo bonorum earumdem remaneat unde valeant sustentari, quod multum longe a paterna pietate videtur, verum cum pensiones tales in Lateranensi concilio reprobentur, nos paupertati predictorum rectorum comparentes, et predicti concili adherentes statuto, pensiones de novo impositas in dictis ecclesiis, sine justa et rationabili causa, de fratrum nostrorum consilio duximus revocandas, injungentes locorum diocesanis ut predictos rectores non permittant a talibus pensionibuse molestari, licet et de solvendis predictis pensionibus juramento sint astricti, precipimus ut predicti pensionarii per diocesanos ad remissionem prestiti juramenti faciendam per censuram ecclesiasticam compellantur.
(14) De statu regularium.
Cum super statu religiosorum ipsis per summum pontificem ad plenum sit provisum, precipimus omnibus abbatibus, prioribus, prepositis et ballivis, universos et singulos articulos, prout in litteris summ pontificis continentur, ab abbatibus, prioribus, prepositis, ballivis monachis claustralibus ac conversis inviolabiliter observari, injungentes in virtute obedientie singulis locorum diocesanis ut si predicti abbates, priores, prepositi, ballivi, aut monachi claustrales aut conversim circa observantiam predictorum negligentes extiterint et remissi, penas in eisdem litteris comprehensas eisdem infligere non postponant.
(15) Ut easdem litteras abbates habeant et lingua materna exponi faciant [2].
Precipimus eciam in virtute obedientie ut singuli abbates inc suis abbatiis litterarum transcriptum habeant predictarum et earum tenorem lingua materna exponant et exponi faciant diligenter.
(16) Ne monachi possessionem habeant [3].
Statutum editum apud Castrum Gonterii ne monachi, nisi sint in administratione constituti, habeant aliquo colore possessionem vel aliquam proprietatem, etiam de licentia abbatum, cum licencia abbatis in hoc eish non valeat suffragari et quod abbates, si contra prohibitionem istam fecerint, per superiorem gravissime puniantur, presenti concilio duximus innovandum.
(17) Ne religiosi secularium placita audiant [4].
Item, inhibemus ne religiosi baronum, militum et aliarum secularium potestatum causas aut placita audiant0, aut de hiis intromittere se presumant.
(18) Ne secularibus dentur loca religiosa [5].
Statuimus ne abbates religiosa loca, etiamsi solitaria fuerint, ad tempus aut quoad vixerint laicis concedant, sed talibus conferant quod predicta loca debito servitio non fraudentur.
(19) De numero monachorum [6].
Provideant episcopi sollicife, prout invenimus a pie memorie Gaufrido predecessore nostro statutum et male ab abbatibus custoditum, quod in prioratibus, monachis aut clericis concessis, suppleatur antiquus numerus monachorum, ad quem supplendum et reponendum abbates per diocesanos loci teneantur et, censura ecclesiastica, si necesse fuerit compellantur, nisi aliquid rationale, proposuerint et probaverint per quod ad hoc, merito debeant excusari.
(20) De pensionibus non impositis [7].
Abbates antiquis pensionibus prioratibus impositis sint contenti, nec novas in eisdem attentent imponere, seu antiquas eciam augmentare et si que de novo ab eis vel predecessoribus suis sint imposite, precipimus ut, ad eas revocandas et remittendas, per proprium episcopum compellantur.
(21) Ne prioratus vacantes denudentur [8].
Item, statuimus nec abbates, cum contigerit priores suos cedere aut decedere, prioratus bonis suis audeant denudare, sed saltem tantum de predictis bonis futuris prioribus dimittant quod ipsi fratres et familia usque ad futuram collectam de eisdem competenter sustentari valeant, et domus prioratum refici et in statu debito conservari.
(22) Ne depositum fiant extra suum prioratum [9].
Prohibemus, sub pena excommunicationis, ne quis abbas, prior, vel alia religiosa persona depositum faciant extra suam ecclesiam, monasterium aut prioratum.
(23) Ut viri ecclesiastici mercimonalia non exerceant.
Item prohibemus districte ne prelati, sacerdotes vel alii clerici beneficiati mercimonalia vel alios turpes contractus inhiant vel exerceant per se vel per alios, nec partiantur in talibus vel societatem de talibus contrahant, cum frequenter, sub colore tali, usure gravissime committantur.
(24) Ut judices ecclesiastici potestatem citandi sine litteris pluribus indistincte non committant.
Item, quia nonnulli judices ecclesiastici cupiditate ducti, discurrendo per suas dioceses seu archidiaconatus vel archipresbyteratus, seu etiam decanatus, singulis presbyteris sibi subjectis vel pluribus eorum, potestatem citandi quos voluerint, coram ipsis committunt, eum per hoc tot videantur habere judices vel allocatos, quot sunt pro tempore citatores, ne hec de cetero fiant, statuimus et prohibemus.
(25) De perturbantibus jurisdictionis ecclesiastice.
Inhibemus etiam sub pena excommunicationis, isto sacro approbante concilio, ne quis jurisdictionem impediat ecclesiasticam et ne minis aut terroribus seu per captionem rerum aut corporum litigantes, super rebus ad forum ecclesiasticum spectantibus revocet a foro predicto, cum per viam istam rigor ecclesiasticus et jurisdictio nequiter enerventur, precipientes singulis diocesanis ut predictum statutum per ecclesias parrochiales faciant publicari, et illos qui contra fecerint monitione premissa excommunicatos publice denuntiari.
(26) Ne jurisdictio impediatur [10].
Item, cum nonnulli volentes arctare et diminuere jurisdictionem Ecclesie, sententias latas a juridicibus ecclesiasticis executioni demandare recusent, et penitus renuant, sive etiam predictas executiones per alios, qui non sunt de jurisdictione judicum impedire faciant et procurent et affectent.
Cum nihil prosit litigantibus, sis feratur pro ipsis sententia, si non demandetur executioni, prohibemus sub pena excommunicationis ne quis de cetero talia attentare presumat, precipientes ipsos, qui contra fecerint, legitima monitione premissa, publice denuntiari excommunicatos.
(27) De desponsationibus clandestinis.
Item, cum per matrimonia clandestina a sanctis patribus, non sine causa prohibita, frequenter conjungantur non conjungendi etiam preter detrimentum animarum, quod incurrunt sic conjuncti, rixe, contentiones et guerre inter consanguineos et alios oriantur, et quandoque committantur homicidia, prohibemus firmiter ne fiant hujusmodi clandestina matrimonia, statuentes, isto sacro concilio consentiente, ut persone ecclesiastice, presbyteri et alii clerici, qui talibus matrimoniis intersint in suis ecclesiis seu capellis, etiam talia fieri permittunt, officiis et beneficiis per triennium ipso facto sint suspensi necnon personne taliter contrahentes, ad arbitrium suorum episcoporum pena pecunaria puniantur.
(28) De commendis.
Item, nonnulli episcopi et alii prelati propriis lucris et commodis suorum inhiantes, ecclesias parochiales, que proprios possunt habere sacerdotes, clericis et aliis personis ecclesiasticis habentibus alias ecclesias parochiales vel competenter beneficiatis, ut possint eos pluribus honorare beneficiis, commendant unam vel duas ecclesias parochiales, in animarum suarum periculum et scandalum plurimorum, ut sic habeant commendatas, quas secundum canones habere non possunt intitulatas.
Quod fieri de cetero prohibemus statuentes ut qui taliter ecclesias commendatas recipit vel de cetero receperit, careat ecclesia sic sibi commendata, et conferens potestate conferendi illam ecclesiam, illa vice sit privatus.
(29) De rebus ecclesie non alienandis et pensionibus non imponendis.
Item, cum cultus divinus ampliari debeat, non arctari, et nonnulli episcopi ecclesias parochiales in reditibus abundantes, que plures possint habere servitores, diminuto vel arctato numero servitorum, predictas ecclesias appropiant mense sue, licet sufficiens sit vel debeat sufficiens reputari, sic temporale spirituali preferendo, quod fieri de cetero prohibemus, nisi cum consilio metropolitani et assensu capituli proprii, quod aliter factum fuerit, illud ex tunc denuntiamus irritum, et ne in ipsa collatione parochialium ecclesiarum, novas sibi retineant pensiones vel antiquas, quas in ecclesiis predictis percipiunt, augmentare presumant quod a quibusdam minus caritative factum esse dicitur, firmiter prohibemus illud quod contra factum fuerit, irritum decernentes.
(30) Ne clericus aliquid leget spurio.
Item, innovamus concilium Turonense, quod tale est: Presentis auctoritate concilii, prohibemus ne quis beneficiatus clericus, vel in sacris ordinibus constitutus, aliquid legare presumat filio spurio seu proprie concubine in ultima voluntate, quod si fecerit non valeat, sed ecclesie applicetur.
(31) De prebendis sacerdotalibus.
Statuimus ut omnes habentes sacerdotales prebendas in Cathedralibus vel collegiatis ecclesiis ibidem in ordine sacerdotali deserviant, aut per diocesanum illis priventur et aliis conferantur, qui velint et possint in eodem ordine deservire.
(32) De observandis precedentium conciliorum statutis [11].
Districte precipimus sub pena excommunicationis omnia statuta provincialia predecessorum nostrorum ab omnibus inviolabiliter observari.
Actum in pleno concilio apud Salmurum in abbatia Beati Florentii die martis post festum beati Andree Apostoli, anno Dominici MCCLIIIo.