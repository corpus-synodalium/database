Dei gracia Olomucensis episcopus, dilectis in Christo filiis universis archidiaconis, archipresbyteris, decanis et aliis ecclesiarum rectoribus per Olomucensem civitatem et dyocesim constitutis salutem et benedictionem. 
Meminimus nos nuper in sinodo nostra, quam in Cremsyr celebravimus, generali in vestra presentia ordinasse, ut simulationi et deceptioni eorum, qui non premissa suorum confessione peccatorum nec absolutione recepta indigni singulis annis presumunt accedere ad recipiendum dominici corporis sacramentum in suarum dispendium animarum, deberemus summopere precavere. 
Propter quod decretalem illam, videlicet: Omnis utriusque sexus, et cetera [1], in qua continetur, ut singuli parrochiani semel in anno saltim suis sacerdotibus confiteantur, mandavimus publicari, volentes, ut singuli vestrum suos parrochianos hortari debeant, ut secundum dicte decretalis tenorem adminus semel in anno adirent proprios sacerdotes et facta eis confessione suorum peccatorum absolucionem reciperent ab eisdem. 
Addidimus etiam, ut si qui vestrum ordinacionem nostram pervertere vel decretalem ipsam aliter, quam sonat, exponere vel aliquid superaddere presumerent, excommunicationis sententiam, quam in eos tulimus, incurrerent ipso facto. 
Sed quidam ex vobis, prout intelleximus et dolemus, precepti et sententie nostre inmemores et forsitan contemptores, minus provide adtendentes, quod nostre intentionis non erat, per huiusmodi ordinationem nostram dilectis in Christo ac religiosis viris fratribus minoribus ac predicatoribus in aliquo derogare, quin secundum gratiam eis a Deo datam auctoritate sedis apostolice, qua funguntur, et nostra verbum Dei proponere et confessiones libere audire possint et debeant et iniungere penitentias salutares tamquam boni et fideles cooperatores vestri et supportatores oneris, quod ex cura animarum vobis et nobis incumbit, quos in vestrum auxilium Deus misit et sedes apostolica deputavit, dixerunt, sicut audivimus, publice et private ipsorum fratrum familiaribus insultantes, quod causa penitencie ipsos fratres adire ulterius non deberent et quod ipsi fratres non possent iniungere penitencias, cum non sint eorum proprii sacerdotes, quod nobis grave extitit et molestum, eo quod tales adinventiones inducant scandalum et multorum corda perturbent. 
Verum cum predicti fratres et eorum ordines, qui sciencie dono, conversacionis merito et virtutis exemplo dinoscuntur in ecclesia Dei precipue insigniti, suis meritis promovendi sint et extollendi omni gracia et favore, presertim cum ipsi in predicacionibus et confessionibus, quos audierint, proponant firmiter suadere, ut singuli semel in anno saltem suis sacerdotibus parrochialibus confiteantur et ab eisdem recipiant ecclesiastica sacramenta, necnon inducere eos velint ad devotionem vestram et ecclesiarum vestrarum et ut vobis et eisdem ecclesiis debitam exhibeant reverentiam et honorem, dignum fore censemus et vobis decrevimus iniungendum, ut debitam eisdem fratribus vicissitudinem impendentes, parrochiales vestros inducere studeatis, ut ad fratres ipsos tamquam ad peritos et salubres medicos animarum pro consiliis et confessionibus frequenter accedant, recepturi ab eis suorum medelam peccatorum. 
Et vos etiam ipsi, ut subiectum vobis populum regere et eorum offensas in foro penitentie tutius iudicare possitis, frequenter fratres ipsos requirere et per eos instrui debeatis, ut ex mutua familiaritate, quam ex huiusmodi providentia contraxeritis vos et ipsi, nutriatur in vobis dilectio, pax et concordia in vestris et eorum cordibus perseveret. 
Quocirca universitati vestre precipiendo mandamus, quatenus, si contra predictos fratres vel in eorum scandalum huiusmodi vel alia quacumque occasione per aliquos vestrum in populo nuntiata vel disseminata sunt, penitus revocantes, nuncietis per ecclesias vestras populo universo, quod ad fratres ipsos pro confessionibus et penitenciis possint accedere libere sicut prius. 
Volumus etiam, ut populo ipsi nuncietis, ut in qualibet quadragesima pro confessionibus faciendis et penitenciis recipiendis semel ad minus ad suos sacerdotes parrochiales, qui eorum conscientias scire debent, et quilibet sui pecoris vultum cognoscere, accedere non postponant. 
Quod si forte id facere neglexerint aut contempserint, vobis licitum sit eosdem parrochiales per subtraccionem eucharistie et aliorum sacramentorum premissa ammonicione congrua cohercere. 
Datum in Moderiz anno millesimo CCo LIIIo in Adventu Domini.