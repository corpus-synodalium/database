Constitutio Heliae Archiepiscopi. 
De canonicis supernumerariis.
In nomine Domini, amen.
Nos, frater Helias, Dei et apostolicae sedis gratia archiepiscopus Nicosiensis, vigilantes attente circa honores et utilitates nostrae Nicosiensis ecclesiae, considerantes quod propter jamdudum canonicos in eadem nostra ecclesia expectantes, ipsam nostram ecclesiam intolerabilia oportuit supportare, volentes itaque praedictis et indemnitati ipsius nostrae ecclesiae providere, de voluntate, beneplacito, consilio, et assensu venerabilium virorum dominorum Leodegarii de Nabinalis, decani, Baliani Guecii, Antonii Marbre, et Bemardi Coste, canonicorum, et capituli nostrae Nicosiensis ecclesiae, ibidem praesentium et ad hoc specialiter convocatorum, cum plures tunc non essent in eadem nostra ecclesia canonici residentes, nec in loco ubi citari vel vocari deberent, praesenti nostra constitutione sancimus, statuimus, et ordinamus quod de caetero nullus canonicus, quantumcumque sit in sacris ordinibus constitutus, sub expectatione praebendae vocem in capitulo et stallum in choro sibi debeat vendicare, nec amucias deferre de vario seu pro festis duplicibus aliquid de secreta nostra, vel aliunde, vel exenia aliqua recipere, nec in aliquo se tanquam canonicus intromittere, donec praebendam fuerit pacifice assecutus. 
Et praedictam nostram constitutionem mandamus et volumus debere de caetero inviolabiliter observari, non obstantibus quibuscumque consuetudinibus ipsius ecclesiae retroactis temporibus observatis.