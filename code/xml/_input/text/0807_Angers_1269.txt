Idem Nicholaus in synodo Penthecostes anno Domini millesimo CCo LXIXo.
Sunt plures rectores ecclesiarum et sacerdotes, qui pravitatem symoniacam non timentes, benedictiones nupciales, defunctorum sepulturas, mulierum purificationes celebrare non volunt, nisi prius certa pecunie quantitas, vel aliud quod eisdem placeat, solvatur vel firmiter promittatur, quod eciam circa sacramentorum exhibicionem committere non formidant, circa que inquirenda archidyaconos, archipresbiteros, et decanos precipimus diligenter vigilare, et quos in istis reos invenerint, ab officio et beneficio suspendant et denuncient esse suspensos, coram nobis eisdem certos dies assignantes, ut si rectores sint vel curati, eos beneficiis suis privemus; si vero sacerdotes non curati, ab Andegavensi dyocesi perpetuo excludamus, alia eisdem nihilominus pena injungenda, secundum canonicam sanctionem.