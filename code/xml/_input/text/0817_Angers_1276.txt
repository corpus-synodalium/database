Idem Nicholaus in synodo Pentecostes anno Domini Mo CCo septuagesimo VIo.
De excommunicacione infra XV dies publicanda.
Cum dirum sit in mortuos sevire vel punire ignorantes et quidam sint, prout intelleximus, qui contra adversarios suos pro defectibus seu aliis de causis litteras excommunicacionis impetrant, eas partibus penitus vel sacerdotibus subticentes, illas nullatenus exhibent vel denotant usque in diem vel vigiliam Resurrectionis Domini, ut tunc adversarios a communione fidelium repelli faciant, sed et aliquando eas non manifestant, donec eorum adversarius sit defunctus, ut eum a sepultura ecclesiastica faciant prohiberi.
Hiis maliciis et similibus obviare volentes, statuimus quod si quis contra aliquem aliquam excommunicacionem impetraverit, infra quindecim dies a tempore impetracionis eamdem faciat in sua ecclesia publicari, alioquin ex tunc sacerdotes eam nullatenus presumant publicare.
Excommunicatum tamen evitent et faciant evitari, donec a dicta sentencia fecerit se absolvi.
Si vero, imminente tempore paschali, scilicet ultime ebdomade Passionis quindena jam elapsa, vel in imminente morte alicujus noviter litteras excommunicacionis presentaverit dictos excommunicatos in forma ecclesie absolvatis vice nostra, vel illorum quorum auctoritate fuerint excommunicati, dictorum excommunicatorum excommunicatori nomina referentes.