Idem in synodo sancti Luce anno Domini Mo CCo LXXXo Io.
(1) De excommunicatis ultra biennium.
Quoniam multos reperimus, indurato animo, claves sancte Matris Ecclesie villipendentes, excommunicacionis sentenciam diutius sustinere, Corpus Christi in ecclesia biennio vel trienno non suscipere, vel eciam confiteri, precipimus omnibus et singulis rectoribus et capellanis ut ipsi, et quilibet eorumdem, in parrochiis suis diligenter considerent et inquirant parrochianos suos sibi subditos, qui per biennium et ultra in excommunicacionis sentencia perstiterint, et a percepcione Corporis Christi vel confessione per tantum temporis cessaverint, et eorumdem nomina in scriptis nobis tradant vel mittant, et quanto tempore in ea permanserint, ut eis talibus salubre consilium apponatur.
(2) De processionibus consuetis.
Quia processiones, que ex antiquorum devocione propter necessitatem populi adinvente certis temporibus et diebus fieri consueverint, per negligenciam rectorum et capellanorum, prout intelleximus, eis locis pluribus omnino non fiunt, in aliis vero locis aliqui rectores et capellani processionem sine sacerdote crebrius mittunt Eo statuimus et precipimus, sub pena suspensionis, ut singuli rectores et capellani, die dominica que precedit diem vel septimanam, in qua ex laudabili consuetudine ecclesie sue processio fieri consuevit, parrochianos suos sollicite diligenterque hortentur et inducant ut ad processionem eant, vel saltem unam personam de sua familia mittant, prout ab antiquis fieri consuevit, rectoribus et capellanis sub pena predicta injungentes ut ipsi ad predictas processiones personaliter eant, vel saltem ut capellanum et clericum suum ibi mittant, per quos litanie et oraciones consuete fiant et plebis devocio, que per ipsorum negligenciam et absenciam diminuitur, eorum cura et presentia amplietur.
(3) De execucionibus testamentorum.
Cum jamdudum in statuto provinciali fuerit ordinatum ne executores testamentorum aliquid de bonis execucionis sibi commisse per se vel per alium emant, vel quocumque alio titulo sibi acquirant, et predictum statutum plerumque invenerimus a pluribus executoribus violari, qui de bonis execucionis alter ab altero, per se vel per alium, sibi emunt, vel titulo mutue donacionis acquirunt.
Idcirco predicta statuta innovantes, tales acquisitiones in posterum fieri prohibemus, juxta tenorem predicti concilii statuentes, ut si quis
executor de bonis execucionis sibi commisse, per se vel per alium, quocumque titulo acquisierit, acquisitum et tantum de suo restituat ad opus execucionis convertendum.
(4) Ut capellani cum rectoribus morentur.
Item, de rectoribus ecclesiarum in ecclesiis suis residentibus ordinamus quod capellanos suos in domo propria secum habeant commorantes, nisi sint in una domo plures capellani propter ecclesie diffuse magnitudinem.