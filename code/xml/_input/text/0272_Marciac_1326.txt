Constitutiones edite apud Marchiacum.
Hec sunt constitutiones provinciales consilii generalis Auxitani celebrati apud Marchiacum auxitane diocesis sub anno Domini Mo CCCo XXo sexto die lune octavo decembris.
De etate et qualitate rubrica facta fuit per reverendum patrem dominum G. archiepiscopum auxitanum anno et die supradictis.
Observari precipimus quod nullus episcopus curatum officium exerceat nisi premissa summarie cause cognitionis, etatis, vite et morum et idem observari precipimus in beneficiis non curatis.
(1) De clericis peregrinis.
Statuimus quod ordinarii clericos aut reliogiosos quoscumque de alienis diocesibus se ad suas dioceses transferentes ad divina officia publice non admittant sine suorum litteris prelatorum.
Quia dicti peregrini de diversis partibus confluunt ad provinciam auxitanam et plures, ut creditur, non ordinati secundum canonicas sanxiones et plures excommunicati, apostate et criminosi suos episcopos, metu suorum criminum, fugientes, qui se asserunt mendaciter sacerdotes, in contemptum Dei et animarum suarum et aliarum quibus preferuntur non modicum detrimentum, statuimus quod nullus in ecclesia sua recipiat clericum peregrinum ad officiandum sine litteris commendatariis ordinarii sui et licencia sui episcopi.
Alioquin clericus peregrinus sententiam excommunicationis incurrat.
Irrevocabili constitutione sanximus quod rectores ecclesiarum et subcappellani eorum recipientes peregrinos presbyteros ignotos, absque suorum diocesanorum litteris recommendatariis ad efficiendum ecclesiastica sacramenta, ipso facto sint excommunicationis sententia innodati.
(2) De officio Archidiaconi.
Statuimus ut nullus archidiaconi de causis matrimoniorum vel sponsaliorum cognoscere, vel censura ecclesiastica uti valeat, sine mandato sui episcopi speciali.
Et si aliter presumptum fuerit viribus careat ipso facto; nisi de prescripta legitime consuetudine aliud sibi competat in hoc casu.
(3) De officio Legati.
Ut fraus circa iudices et conservatores sede apostolice vel legati eiusdem eorumque processus ac litteras, in nostra provincia facilius evitentur: et ne vocandi et vocati coram eis, indebite fatigentur laboribus et expensis, precipiendo mandamus statuta domini nostri domini B. felicis recordationis, quondam sacrosancte romane ac universalis ecclesie summi Pontificis quorum unum: statutum, ac aliud: hac constitutione necnon et domini Symonis quondam legati regni Francie, quorum unum: cum iuris remedia, et aliud: ceca cordis ambitio incipiunt, frequenter in synodis publicari.
Et si contra predicta statuta vel aliquid eorumdem a quocumque presumptum extiterit, nullum, ordinarii, cum eorumdem penis in ecclesiis sibi subiectis faciant publicare.
(4) De officio ordinarii.
Ut Prelatorum, iudicum, inquisitorum et visitatorum officium, eo fructuosius quo liberius valeat exerceri, presenti statuto universis et singulis, tam religiosis quam clericis ac laycis, duximus inhibendum ne ipsos impedire vel turbare presumant quominus in privatis locis religiosis, regularibus vel aliis eisdem subiectis liberum officii sui debitum exequantur.
Alioquin si layci excommunicationis, si fuerint religiosi et clerici, interdicti ipso facto incurrant sententias.
Prelati vero, si in premissis trangressores extiterint, per nos vel nostros iudices animadversione debita puniantur.
(5) De impedientibus executionem litterarum.
Item si quis nuncios nostros, suffraganeorum nostrorum suorumque, missos per nos vel eos pro convocandis conciliis, synodis, citationibus vel executionibus faciendis, per se, alium vel alios, clam vel palam, impediverit, arrestaverit, litteras eisdem abstulerit, fregerit, deleverit vel occultaverit, percusserit, vel in premissis vel aliquod premissorum dederit concilium, auxilium vel favorem, eo ipso sit excommunicationis vinculo irretitus.
Et locum ubi talia perpetrata extiterint, usque ad condignam satisfactionem subponimus ecclesiastico interdicto.
Et nichilominus constitutionem per dominum Symonem legatum quondam editam super hoc, publicari mandamus et eam penitus observari.
Absolutionis beneficium ab excommunicationis sententia, vel quamcumque revocationem ipsius aut suspensionem etiam interdicti, per vim vel per metum extortam, presentis constitutionis auctoritate omnino iuribus vacuamus.
Ne autem sine vindicta violentie crescat audacia, eos qui absolutionis sive sententie revocatiouis huiusmodi beneficium, vi vel metu extorserint, excommunicationis sententie decernimus subiacere.
(6) De immunitate ecclesie vel clericorum alias de penis.
Quicumque iudices ad absolutiones vel relaxationes cuiuslibet excommunicationis, suspensionis vel interdicti sententiarum beneficium impendendum vi vel metu compulerit, per locorum ordinarium excommunicatus publice nuncietur; et dictum absolutionis vel relaxationis beneficium denuncietur aliquatenus non tenere et sic absolutionem vel relaxationem huiusmodi obtinentes excommunicati vel interdicti denuncientur publice sicut prius.
Prohibemus ne domini vel iudices temporales personas ecclesiasticas super actionibus personalibus coram se in iudicio evocent; nec vocate ad allegandum coram eisdem fori privilegium venire teneantur.
Et si ipsas coram se litigare super predictis compulerint, quoquo modo, per se vel per alios, eo ipso excommunicationis incurrent sententiam: que nullatenus relaxetur, nisi lesis huiusmodi, de dampnis expensis et interesse per ipsos fuerit integre satisfactam: eorum processibus et sententiis super huiusmodi questionibus habitis et prolatis nichil omnino roboris habituris.
Item quod de excommunicationis, suspensionis vel interdicti sententiis, scilicet an iuste late fuerint vel iniuste, vel de aliis causis spiritualibus vel ecclesiasticis, seu alias ad forum ecclesie, de iure vel de antiqua consuetudine, spectantibus, se nullatenus intromittant: nec iudices ecclesiasticos nec super ipsis recurrentes ad ipsos in huiusmodi quomodolibet impediant vel perturbent, nec super predictis dent concilium, auxilium vel favorem.
Aliter predicte excommunicationis sententia sint ligati: que, nisi satisfactio facta prius fuerit, minime relaxetur.
(7) De confugientibus ad ecclesiam.
Item publicari et observari precipimus statutum dicti domini Symonis quo cavetur quod quicumque fugientes ad ecclesiarum tutelam ibidem vulneraverit, mutilaverit, interfecerit, victualia substraxerit, vel ne habere aut dare eis valeant impediverit, per se vel per alium seu alios, aut custodes, ne exinde exire possint, quoquomodo posuerit, incenderit, inde extraxerit violenter preterquam in casibus a canonibus permissis, extractas vulnerare, seu mutilare, aut ultimum inferre supplicium presumpserit, et quicumque predicta aut aliquod predictorum fieri preceperit aut procuraverit, seu concilium vel opem adhibuerit huius celeribus perpetrandis, taliter delinquentes excommunicationis sententie subiacebit ipso facto.
Item quicumque talibus mutilatoribus et interfectoribus et quicumque huiusmodi mutilationes et homicidia fieri preceperint vel procuraverint et quicumque facientibus talia concilium vel opem impendiverint, beneficia et feuda, si qua ab ecclesiis taliter violatis obtinent, ipso facto amittunt, et ad ecclesiam, a qua illa obtinent, revertuntur Filii autem eorumdem non possunt de predictis aliquid obtinere et ad beneficia ecclesiastica ex tunc assequenda, eo ipso efficientur inhabiles et indigni ut e. t. c. quorumdam domini Symonis.
Nos autem ad predictam statuti pleniorem observantiam quoad quedam addicimus: quod quicumque de cetero culpabiles quoquomodo inventi fuerint in premissis vel aliquorum premissorum, quousque plene satisfecerint ecclesiis violatis, et illis quorum interest, christiana careant sepultura: etiamsi in articulo mortis ab excommunicationis sententia super predictis a quoquam forsan fuerint absoluti.
(8) Qualiter observatio iuramenti pertinet ad iudicem ecclesiasticum.
Si qui layci, principaliter vel fideiussorio nomine, super contractibus, vel alias, iuramento prestito, vel fidei interpositione, se obligaverint: poterunt super huiusmodi sub ecclesiastico iudice conveniri: ad cuius forum, ratione iuramenti vel interpositionis fidei cause huiusmodi cognitio noscitur pertinere.
Provida deliberatione addicimus statuendo: quod si aliqui personas confugientes ad immunitatem ecclesiasticam, de eadem immunitate violenter abstraxerint, si sic extrahentes contingat ad dictam immunitatem confugere sive recursum habere, non gaudeant immunitate predicta; nec Ecclesia deffendat eosdem, quia manifesti iuris est, quod non debet eis ab Ecclesia subveniri per quos constat in Ecclesia scandalum generari.
Ut ecclesie nostre provincie personeque ecclesiastice in plenitudine, statuendo precipimus observari statutum domini Symonis in quo, inter alia, continetur: ut omnes qui nova pedagia constituunt et qui antiqua ad clericos et res ipsorum extenderint, eo ipso sint excommunicationis sententia ligati.
(9) De observatione statutorum.
Cum contingat interdum quod nonnulli prelati canonici seu clerici, domini, officiales, ministri seu alii quicumque layci, in novitate sue creationis, vel alias, iurant se consuetudines et statuta et scripta vel non scripta, ecclesiarum seu locorum aliquorum inviolabiliter observare, cum iuramentum non sit ad iniquitatis vinculum institutum, precipimus publicari frequenter in synodis huiusmodi iuramenta ad impossibilia, illicita, seu libertati ecclesie obviancia, aliquatenus non extendi: nec iurantes huiusmodi qualitercumque vel sub quacumque forma verborum nisi ad licita, possibilia, et libertati ecclesiastice non obviancia, non autem ad alia, per prestationem huiusmodi iuramenti, obligantur.
(10) De iure privilegio mulierum.
Cum statutum sit, quod mulieres, alienationibus dotum et donationibus propter nuptias consentientes non contravenire, proprio iuramento firmantes, teneantur iuramenta huiusmodi non vi vel dolo prestita observare; si iudices seculares easdem prefactas alienationes audiverint, cum eis constiterit de huiusmodi iuramento, post duos menses a publicatione constitutionis huiusmodi, in excommunicationis sententiam incidant ipso facto.
(11) De periuriis.
Statuimus ut quicumqne, in transgretione iuramenti manifeste fuerint deprehensi, ad mandatum nostrum, suffraganeorum officialium nostrorum vel eorum, vel iudicis sedis apostolice competentis, prout ad quemlibet talium iurisdictio noscitur pertinere, in ecclesia eorumdem publice denuncientur periuri.
Quod si admoniti satisfacere noluerint, ex tunc excommunicentur, candelis extinctis et pulsatis campanis, singulis diebus dominicis et festivis, et denuncientur intestibiles et infames; nec ad testimonium vel ad actus legitimos admittantur; nec in foro penitentie, preterquam in mortis articulo, absolvi valeant, nisi a nobis vel suffraganeis nostris, prout eis subsunt, vel ab illo seu ab illis qui a nobis vel ipsis super hoc mandatum habuerint speciale: et nomina talium, ne lateant, per rectores in ecclesiis scribantur.
Et hoc statutum frequenter in ecclesiis cathedralibus et parrochialibus precipimus publicari.
Officiales autem qui in observatione predicti statuti negligentes scienter extiterint, ipso facto, ingressum ecclesie usque ad mensem se noverint interdictum.
(12) De exceptionibus.
Si seculares iudices exceptionem de re per ecclesiam indicata, ubi ad eos pertinet cognitio de consuetudine vel de iure, coram ipsis propositam recusent admittere eo ipso eosdem tamdiu interdicto ecclesiastico volumus subiacere quousque dictam exceptionem duxerint admittendam.
(13) De appellationibus.
Cum honor superioribus obedientia et reverentia debeantur, et ordo confundatur ecclesiasticus, si sua unicuique iurisdictio non servetur, statuimus ut suffraganei ecclesie auxitane, eorumdem officiales et vicarii, ipsis suffraganeis agentibus in remotis, appellantes, vel alias recurrentes ad nos vel nostram curiam, ubi ad nos iurisdictio pertinet, de consuetudine vel de iure, non impediant quomodolibet, vel perturbent, nec iudicent, statuant, precipiant aliquid, nec fatigent eorum subditos aliquatenus per se, alium, vel per alios, quo minus nostra vel nostre curie seu commissariorum nostrorum mandata in premissis libere exequantur.
Item quod causas quarum examinatio vel decisio ad eosdem de iure vel de consuetudine pertinent, cognoscendas vel deffiniendas alicui non committant in fraudem, ut ad eosdem suffraganeos, vicarios officiales primo appellatio defferatur; nec super premissis vel premissorum aliquo, dent auxilium, concilium vel favorem.
Suffraganei in predictorum aliquo delinquentes pene [1] ingressus ecclesie per mensem, ceteri vero ecclesiastico interdicto eo ipso usque ad condignam satisfactionem se noverint subiacere.
(14) De vita et honestate clericorum.
Circa vitam et honestatem sacerdotum, religiosorum, clericorum et laycorum, statuta per nos seu predecessores nostros, aliis conciliis provincialibus edita, precipimus firmiter observari; et quod suffraganei in suis diocesibus statuant, informent, corrigant et emendent, prout saluti predictorum viderint expedire.
Precipimus statuendo quod rectores ecclesiarum missas in suis ecclesiis celebrantes, saltem unum clericum, superpellicio indutum, qui sibi ministret in obsequio divinorum necessario habere teneantur.
(15) De horis dicendis.
Statuimus, quod omnes clerici in sacris ordinibus constituti, et beneficium ecclesiasticum, maxime cum cura obtinentes, et omnes religiosi clerici ad omnes septem horas canonicas omni die dicendas vigilent diligenter, nam ad eas dicendas sunt ex debito obligati, nisi eos infirmitatis gravitas excusaret; et quam frequentius poterunt, ad eas dicendas ad ecclesias conveniant, horis et temporibus consuetis.
Tempore vero interdicti, misse celebrentur et alia dicantur divina singulis diebus in ecclesiis et monasteriis sicut prius, nisi polluta fuerint semine vel sanguinis effusione, submissa tamen voce, ianuis clausis, excommunicatis et interdictis exclusis, campanis etiam non pulsatis.
In festivitatibus vero Nathalis Domini, Pasche, Penthecostes, et Assumptionis virginis gloriose, campane pulsentur et ianuis apertis, alta voce, divina officia sollempniter, celebrentur, interdictis admissis et excommunicatis exclusis.
Precipientes nichilominus firmiter observari quod canonici, religiosi, clerici cathedralium ecclesiarum et collegiatarum qui in ecclesiis predictis ad divina dicenda officia non conveniunt, etiam interdicti tempore, distributiones cotidianas, in quibuscumque rebus consistant, preterquam illud quod datur loco prebende ordinarie, nec anniversaria defunctorum, recipiant, consuetudine contraria non obstante; set inter illos qui ipsis divinis officiis interfuerint, communiter dumtaxat dividantur.
Et si absentes, qui in ipsis divinis officiis non interfuerint, aliquid de premissis per se vel per alium perceperint, perceptorum dominium non acquirunt et ad restitutionem eorumdem sunt astricti: et nichilominus ad eam faciendam per censuram ecclesiasticam compellantur, nisi eos causa legitima excusaret.
(16) De nocte non ire.
Ut laycorum scandalum evitetur et clerici ab illicitis arceantur, statuimus ut in locis in quibus post sonitum campane seu buccine de nocte layci ire sine lumine prohibentur, clerici sine lumine non incedant.
Si contra fecerint, pene que propter hoc in locis quibus laycis imponitur, eos precipimus autoritate statuti huius subiacere, vel plus, vel minus, prout ordinariis eorum videbitur faciendum, per capellanos vel officiales ordinariorum locorum eorumdem, ordinariorum nomine, ab ipsis clericis exigende.
Quod si requisiti solvere noluerint duplicatam solvere compellantur: et idem de banno fructuum precipimus observari.
(17) De Sepulturis.
Observari precipimus ne religiosi vel seculares clerici, cuiuscumque status aut conditionis existant, inducant aliquos ad vovendum, iurandum fide interposita, seu alias promittendum, ut apud eorum ecclesias eligant sepulturas, vel iam electam ulterius non immutent; si secus egerint, talis electio nulla erit, et apud illas ecclesias sepeliri debebunt, apud quas de iure sepeliendi fuissent, si, alia sepultura non electa, forsitan decessissent; et ipsi, si contra fecerint, et eorum ecclesia et cimiteria penis super hoc editis subiacebunt.
Si vero super sepulture alicuius defuncti in dubium revocentur, ad ordinarium vel officialem illius sub cuius iurisdictione degebat tempore mortis eius, protinus recurratur; qui, sumpmarie et absque figura et strepitu iudicii, de dubio cognoscens, huius antequam corpus defuncti tradatur ecclesiastice sepulture, si possit absque dedecore et scandalo reservari, breviter predictam diffiniat questionem: et quod inde diffinierit, appellatione cessante, executioni debite demandetur.
Si vero cause cognitionem, vel propter officialis absenciam, decisionem dicti dubii differri contingat et cadaver huiusmodi absque scandalo inhumatum nequeat reservari, si in parrochia sua huiusmodi obierit, in eadem, si vero in alia, et ipsa absque ipsarum parcium preiudicio tumuletur quousque dictum dubium fuerit terminatum.
Si qui autem premissis contradictores extiterint aut rebelles, recipiendo ipsum corpus, alibi deportando, sepeliendo, dando concilium, auxilium, vel favorem, eo ipso ecclesiastico subiaceant interdicto, a quo nullatenus liberentur quousque ad cognitionem ordinarii de premissis satisfactionem fecerint competenter.
(18) De non sepeliendis in ecclesia.
Item ne corpora laycorum sepelliantur infra ecclesias sine licentia prelati et rectoris, quamvis ab antiquo haberent sepulturas; alioquin eosdem excommunicationis sententie volumus subiacere, et locus ecclesiastico subiaceat interdicto.
Firmiter duximus statuendum, propter multos clamores qui ad nos sepe et sepius proveniunt, quod in exequiis divinis in ecclesia mortuis impendendis, impedimenta quamplura proveniunt per amicos, cognatos, aliosve domesticos in ecclesia, funere existentes, cantilenas, lamentationes, ululatus et altos clamores vocifferando, emittendo et faciendo sonitus cum baculis et aliis instrumentis vel quidquid divinum officium alias impediendo; idcirco, ut non sint in ecclesia lamentationes lugentes magnis et altis clamoribns vel quidquid aliud propter hoc quod divinum officium perturbetur; et si contrarium acceptetur, cessetur a divinis in dictis obsequiis, quamdiu duraverit impedimentum predictum; et nichilominus predicti impedientes per ordinarios alias legitime puniantur.
(19) Ut ius ecclesie parrochialis servetur.
Ut honor debitus ecclesie matrici per eiusdem parrochianos subditos observetur, in qua consueverunt celesti pabulo reffici dum vivebant, et iuxta Apostolum sint consolationum socii qui fuerunt passionum, statuimus ut quicumque extra suam parrochialem ecclesiam elegerit sepulturam, eius corpus ante ipsius sepulturam, si in sua parrochia decesserit, vel ad ipsam deportari contigerit, matrici ecclesie sollempniter presentatur et eidem reddatur de funeralibus debitum, prout de iure vel in parrochia decedentis est fieri consuetum.
Contrarium facientes ipso facto ecclesiastico subiaceant interdicto et transgressorum nomina per rectores locorum ordinariis intimentur, ut interdicti sententiam a subditis observari faciant et, prout iustum fuerit aggravent.
Firmiter precipimus observari ut nullus fidelis, cuiuscumque status, conditionis, nobilitatis, dignitatis ubicumque debitum nature persolvens, eius corpus membratim in diversis locis eligat sepeliri.
Nec aliquod corpus deffuncti, quodam impio pietatis affectu, truculenter exenteretur aut illud membratim vel frustatim, alias in frusta inhumaniter concidentes, ipsum subsequenter aquis immersum exponant ignibus decoquendum, ut tandem, excussis a carne ossibus, ea seiuncta a carne alibi tumulentur.
Immo, si commode fieri poterit, corpus deffuncti absque divisione defferatur ad locum in quo vivens elegit sepeliri, aut in civitate, castro, vel loco ubi decesserit, tradatur ad tempus ecclesiastice sepulture; ita quod, demum incinerato corpore, ossa ibidem remaneant, aut ad locum ubi vivens sepulturam elegit deportetur et tumuletur ibidem.
Contrarium facientes ipso facto se noverint excommunicationis vinculo innodatos, a qua non poterunt, preterquam in mortis articulo, nisi per sedem apostolicam liberari.
Et nichilominus corpus quod sic fuerit inhumaniter pertractatum ecclesiastica careat sepultura.
(20) Ut ius ecclesie parrochialis servetur.
Ut honor debitus parrochialibus observetur et animarum periculis obvietur, salubriter duximus statuendum quod parrochiani, diebus dominicis et festivis, ad parrochiales ecclesias veniant, missas integras audituri.
Et si per duos dominicos integros continuos missas in dictis ecclesiis non audiverint, ex tunc habeant parrochiales presbyteri comminare neque venientes seu declinatores in ecclesiis nominatim postea excommunicatos.
(21) Ut pax inter curatos et prelatos servetur.
Volentes inter prelatos et rectores ecclesiarum questionis et scandali materiam amputare, ut inter eosdem pacis tranquillitas vigeat et fervor estuet caritatis, precipimus firmiter observari constitutionem editam per dominum Bonifacium papam octavum que incipit super cathedram preheminentie pastoralis electionis.
(22) De decimis.
Porro cum nonnulli decimas detineant in plerisque locis provincie auxitanensis, non absque exempli pernicie gravique suarum periculo animarum, statuendo precipimus ut per locorum episcopos ipsas decimas abiurare, resignare, dimittere et ecclesiis restituere iuris remediis quibuscumque poterunt, absque diffugio compellantur: super quibus ipsorum ordinariorum conscientias intendimus onerare.
Mandantes nichilominus quod tam detentores ipsarum decimarum, ante ipsarum restitutionem plenariam, si decesserint, cum eosdem detentores in mortali non sit dubium decessisse peccato, quam eorum filii, uxores et familie, sepultura careant christiana; nec ipsi, nec eorum filii usque ad quartam generationem inclusive, ad tonsuram clericalem, sacros ordines vel ecclesiastica beneficia aliqua admittentur.
Si qua aliter eis collata exstiterint beneficia, eorum collatio nullam habeat roboris firmitatem, et eorum beneficia aliis libere conferantur.
Si vero ordinarii predictis tonsuram, sacrum ordinem, beneficium ecclesiasticum quodcumque aliter contulerint, ab illorum eo ipso per annum noverint se collatione suspendi; et loca ubi sepulti fuerint, per annum ecclesiastico subiaceant interdicto.
Quam constitutionem in synodis frequenter precipimus publicari, ut nemo super istis se valeat per ignoranciam excusare.
Item omnes layci indistincte ad prestationem decimarum de novalibus, muscibus et possessionibus suis, per excommunicationis in personas et interdicti in terram sententias, per ordinarios compellantur; et si requisiti, sine solutione vel satisfactione predictarum decimarum decesserint, christiana careant sepultura.
(23) Item de decimis.
Quod decima prefferatur ageriis.
Cum decime et primicie eorum ordinatione divina ecclesiis debeantur, statuendo precipimus ut possessores terrarum in garba, vinearum in vendemia, virgultorum, pratorum, et aliarum possessionum cultores, statim ex eis collectis fructibus et fetibus animalium quorumcumque, ex quo materno non indiguerint nutrimento, novem partibus sibi retentis, decimam partem immediate subsequentem integre de predictis, nullis inde primitus deductis tributis, censibus ex primis aggreriis seu serviciis aliis, necnon de aliis omnibus bonis licite acquisitis, ecclesiis quibus debentur, censura ecclesiastica per locorum ordinarios compellantur, contraria consuetudine qualibet non obstante, quam tollimus.
Item de primiciis predictorum, in quantum est de iure vel de consuetudine debitum, precipimus observari.
Si vero aliquid predictorum fructuum vel fetuum ad dominos, emptores, servitores, mercenarios vel quoscumque alios, non decimatum seu non primiciatum transiverit, ecclesia seu rector solutionem decimatorum et primiciarum a quo maluerit eorumdem poterit vendicare.
Uno tamen solvente, alter remaneat liberatus.
(24) Ne impediantur decime.
Precipimus publicari quod nulli religiosi vel alii in sermonibus suis, confessionibus suis, vel alibi de cetero talia presumant proponere que audientium animos a decimarum vel aliarum rerum ecclesiis, monasteriis, hospitalibus seu aliis piis locis debitarum solutione trahant, vel corripiant; ymo verbo et opere informent eosdem, ut ad solutionem predictorum prompte voluntatis animo sint attenti.
Cum decime, que iure divino et canonico ecclesiis parrochialibus et ecclesiasticis personis debentur, a quibusdam laycis detineantur et percipiantur in dictarum ecclesiarum et ecclesiasticarum personarum maximum preiudicium, ex quadam prava consuetudine, que dicenda est poscius corruptela: statuimus quod detentores predicti, et eorum uxores et filii familie in morte careant ecclesiastica sepultura, et quod eorum filiis familie vel filiis filiorum familie beneficia ecclesiastica, tonsure vel alii ordines minime conferantur; ut predictis penis astricti decimas dimittant facilius personis et ecclesiis ad quos expectant.
(25) De detentoribus decimarum.
Cum alias statutum per nos fuerit et per predecessores nostros, in provincialibus conciliis actenus celebratis, quod detentores decimarum ecclesiasticarum, ante ipsarum restitutionem plenariam si decesserint, cum eosdem in mortali non sit dubium decessisse, tam ipsi detentores quam eorum filii et familie careant ecclesiastica sepultura, statuendo adicimus: et uxores et filie pena consimili arceantur.
(26) De decimis.
Statuendo decernimus et denunciamus, omnes laycos utriusque sexus, cuiuscumque dignitatis, status, seu conditionis existant, qui vel que decimas ecclesiarum detinent occupatas in nostra provincia auxitana, excommunicatos, et eorum sententias agravando uxores eorum, filios, filias et familias interdictas.
Item layci non solvant decimas laycis.
(27) De pauperibus rectoribus.
Provideri precipimus per locorum ordinarios quod si rectores ecclesiarum sibi subiectarum de redditibus suarum ecclesiarum nequeunt commode sustentari, nec alia incumbentia onera subportare, tantum de decimis suarum parrochiarum eisdem rectoribus per quoscumque percipientes easdem, tam exemptos quam non exemptos faciant assignare, quod exinde possint commode sustentari et episcopalia iura solvere et alia incumbentia onera subportare.
Item quod religiosi exempti de terris et possessionibus acquisitis actenus et amodo acquirendis decimas integre solvant illis ecclesiis quibus possessiones eedem et terre fuerant primitus decimales.
Super hiis enim est ipsis ordinariis, nisi de relus exemptis agatur, iurisdictio attributa.
(28) Quoniam frequenter, propter paupertates ecclesiarum et personarum ecclesiasticarum multa insurgunt incommoda ecclesiis et personis ecclesiasticis, sive in agendo, sive in deffendendo non valentibus prosequi iura sua, sacro approbante concilio, statuimus quod ad arbitrium diocesani vel officialis sui, de communi contributione expensarum et sumptuum tocius diocesis, in qua casus seu necessitas huiusmodi evenerit, in prosecutione iuris sui ecclesiastici provideant eisdem et officiales sint eis favorabiles in iusticia exhibenda.
(29) Universis episcopis observari precipimus quod presbyteri seu rectores, per religiosos in eorum ecclesiis in quibus ius obtinent patronatus presentati, et per episcopos instituti, ab eis, nisi per episcopos et ex causa rationabili non valeant ammoveri, quia ex quo instituti in eis sunt, censentur perpetui, consuetudine vel statuto quolibet contrario non obstante.
(30) Religiosi vero et monachi quibus, ne a quoquam interdici, suspendi vel excommunicari valeant, a sede apostolica est indultum, si ad aliqua loca pia vel prioratus ordinariis subiectos, destinati fuerint per superiores suos, ut ibi regant ipsos, vel proprii ipsorum locorum ministri, seu ipsi monachi resideant in eisdem, quamdiu morentur in illis, ratione eorumdem locorum seu prioratuum, non solum in predictis, sed etiam in aliis possint, si delinquerint, a suis ordinariis puniri prout iusticia suadebit.
(31) Quod non fiat nova fundatio sine licencia.
Observari precipimus, ut ordinarii in suis diocesibus religiosos exemptos non permittant construere oratoria seu cappellas in locis non exemptis sine ipsorum ordinariorum licencia speciali, nec ipsis constructis, ipsi exempti celebrent divina, nec tempore interdicti in locis exemptis, nisi prout eis a iure vel speciali privilegio est concessum.
Si contra fecerint, compescantur, et si conservatores ipsorum exemptorum propter hoc in ordinarios aliquas sententias tulerint, tanquam a iure revocate nullatenus observentur.
(32) De censibus et procurationibus.
Ex querelis quamplurium rectorum ecclesiarum intelleximus quod archidiaconi in suis archidiaconatibus, prout ad eos pertinet, visitationis beneficium, officium impendentes, ex multitudine onerosa quam secum tunc ducunt, et plus quam expediat vel deceat, graventur nimium in expensis; nos volentes super hoc utiliter providere, rectoribus parrochialium ecclesiarum que in suis proventibus in nostra provincia, ut plurimum sunt tenues, sacro approbante concilio, duximus statuendum: ut nullus archidiaconus, dum visitat archidiachonatum suum, ultra quinque equitaturas, in quibus salmerium si ducat, intelligimus, cum quinque gartionibus peditibus, non cum canibus vel avibus venatoriis, secum ducat, et pro illis tantum procurationem in victualibus non sumptuosam vel in pecunia a nolente dare, quam pecuniam pro una procuratione integra XXXta solidos turonenses parvorum vel valorem taxamus, una die recipiat, visitata ecclesia ad hoc sufficienti, nullis per archidiaconum, si magis quam in pecunia, ut permittitur, procurationem in victualibus recipere voluerit, ad prandium invitatis.
Si autem una ecclesia ad dictam procurationem prestandam absque gravamine non sufficiat, aliqua vel alique de aliis circumvicinis ecclesiis visitatis tamen primitus, contribuant prout suppetierint facultates.
Si autem unus rector plures teneat ecclesias sibi pro uno beneficio assignatas et si omnes simul vel divisim visitaverit, nisi ad unam pro illis procurationem rector earum minime teneatur.
(33) Sit etiam cautus archidiachonus visitare volens, ut in principio sue visitationis, omnes et singulos quos secum tunc ducere voluerit sic informet, quod nec ipse nec quisquam suorum aliquod muneris, quodcumque sit et qualitercumque offeratur, recipiat, nulla per eos vel aliquos eorumdem in predictis acquisita fraude vel aliquo predictorum.
Si autem presumptum fuerit, percipientes usque ad restitutionem dupli illius quod receperint ecclesie vel rectori a quo receperint faciendam excommunicationis sententie ipso facto se noverint subiacere.
Archidiaconus autem contra presentem constitutionem in aliquo veniens tamdiu ab officio eo ipso noverit se suspensum, quousque de duplo huiusmodi, si receperit ultra pretaxatum modum visitandi, agravando ecclesias vel rectores earum, ipsis per ipsum fuerit plenarie satisfactum, nulla eis in hoc dantium remissione, libertate, seu gratia valitura.
Et si a personis et locis non visitatis, pecuniam, donum spe future visitationis vel convivationis, quocumque quesito colore seu figmento, per se, alium vel alios receperint, eo ipso penis subiaceant supradictis.
Si autem ultra predictum numerum duxerint, vel petierint, iuste poterit denegari.
Nam quod de predicto numero duximus, debet intelligi secundum tolerantiam in illis locis in quibus ampliores sunt redditus, et ecclesie facultates.
In pauperibus autem tantam volumus tenere mensuram, ut, ex accessu majoris, minores non se doleant gravari, nec sub tali indulgentia, illi qui paucioribus equis actenus uti solebant, ducendi plures credant sibi indultam de cetero potestatem.
(34) De visitatione archidiaconi.
Ad excusationem vero nostram apud Deum et homiues pleniorem omnibus archidiachonis nostris in virtute sancte obedientie districte precipimus: quatinus circa premissorum observationem mandatorum diligenciam adhibeant et operam efficacem, ne propter eorum incuriam vel negligentiam grex dominicus exponatur ulterius luporum demonum faucibus laniandus.
Illud autem quod de sanctuariis et oblationibus consuetis et peregrinationibus antiquitas laudabiliter statuit, novitas autem pro maiori parte neglexit, omnibus in remissionem iniungimus peccatorum, ut in anticum statum diligeuter studeant reformare.
Alioquin quod fraude et negligentia eorum fuerit deperditum, in districto examine ab eisdem a supremo Iudice requiratur.
Item quod omnes rectores habentes beneficium curatum infra annum a tempore ipsis commissi regiminis numerandum se faciant ad presbyteratus ordinem promoveri; alioquin, iusto impedimento cessante, eodem beneficio noverint esse privatos.
(35) De consecratione ecclesie.
Licet ecclesia nondum consecrata, ex quo est divino cultui dedicata et ibidem sunt divina officia celebrata, cum consecrata eodem gaudeat privilegio immunitatis ecclesiastice ac etiam libertatis, statuimus ut si ipsam pollui contigerit seminis vel sanguinis effusione hominis violenta, vel in ipsa, vel in eius cimiteriis, excommunicatorum, interdictorum, hereticorum, cismaticorum, paganorum vel iudeorum corpora sepeliri, corporibus vel ossibus huiusmodi, si ab iis discerni poterunt, exhumatis et extra ecclesiam et cimiteria procul eiectis, debent ecclesia et cimiterium reconciliari protinus per episcopum tantum et non alium aspersione aque sollempniter benedicte.
Si vero de facto inferior episcopo ecclesiam et cimiterium huiusmodi vel ecclesiam consecratam reconciliare presumpserit, eo ipso ecclesiastico supponitur interdicto.
(36) De reliquiis et veneratione sanctorum.
Ad divini honorem nominis et gloriam, exaltationem fidei catholice, meritumque fidelium et salutem, statuendo, sacro probante concilio, observari precipimus: ut de cetero annis singulis, perpetuo in ecclesiis quibuscumque provincie nostre festa beatorum apostolorum Domini nostri Ihesu Christi Salvatoris nostri omnium qui, viventes in carne, suo precioso sanguine sanctam Dei Ecclesiam plantarunt; quatuor Evangelistarum, quorum fideli studio, effugatis tenebris, veritatis litera transfulsit; et quatuor Doctorum Confessorum ipsius sancte matris Ecclesie, Gregorii, Augustini, Ambrosii antistitum, Iheronimi presbyteri venerabilis quorum doctrinis et verborum facundia tota fabrica eiusdem ecclesie, velut quibusdam rutilantibus, sub officio duplici sollempniter celebrentur.
(37) Contra questores, quod non predicent nisi tantum continentiam litterarum nec portent crucem neque cathenam.
Ut reliquie sanctorum maiori reverentia in posterum habeantur, et ne simplicitas Christiana variis figmentis ac falcis documentis decipiatur, sicut occasione questus in plerisque locis fieri consuevit, observari precipimus ut autique reliquie amodo extra capsas vel vasa nullatenus ostendantur, nec exponantur venales, inventas autem de novo nemo venerari presumpserit, nisi a Romana ecclesia fuerint approbate; nec questor aliquis permittatur portare reliquias, crucem, vel cathenas, nec publice in ecclesiis predicare ultra suarum continenciam litterarum propter falsa que quandoque interserunt, nisi de eorum ordinariorum licencia speciali.
Et si contra presumptum extiterit ab ipsis, debite puniantur.
(38) De Sancta Martha.
Cum Dominus noster Ihesus Christus, eternus Dei filius, speciali prerogativa amoris beatam Martham sororem beate Magdalene honorandam decreverit ad eius hospicium declinando que circa eiusdem Domini Redemptoris et Salvatoris nostri ministerium solicitam curam gessit, per quam et vita designatur activa, que contemplative suavi et secure, tanquam fructuosior et utilior antefertur, dignum est, ut eamdem eiusdem Domini nostri Ihesu Christi hospitem in Dei ecclesia dignis laudibus attollamus.
Idemque de consensu concilii precipiendo statuimus ut IIIIo kalendas Augusti sub officio IX lectionum eius festum celebretur quolibet anno, in omnibus et singulis ecclesiis provincie auxitane, mandantes ut omnes episcopi in omnibus ecclesiis, prout eis subsunt, festum huiusmodi in kalendariis earumdem, ut predicitur, a more aliorum sanctorum dicta die faciant annotari.
(39) Contra questores; quod non predicent nisi tantum continentiam litterarum nec portent crucem neque cathenas.
De ecclesiis hedificandis.
Cum presens et visibilis ecclesia militans triumphanti celesti civitati Iherusalem non immerito comparetur, et locum ubi sanctissimum Corpus Domini nostri Ihesu Christi conficitur et conservatur, et nostre reconciliationis ad Dominum instrumenta, videlicet sacramenta ecclesiastica ministrantur, pro offensisque et culpis populi remittendis ad supplicandum divine magestati specialiter deputatum, in quo etiam delictorum venia confidentius impetratur, inter cetera firmo fundamento ac humanis expolitis edificiis communiri deceat, ut Deo gratus existat, inspicientibus et ingredientibus sit devotus et placidus, et considerantes illiciat et refiiciat et formet, sacro approbante Concilio, statuimus ut episcopi, abbates, et prelati, rectores ecclesiarum, et religiosi quicumque, in suis anmonitionibus, predicationibus, confessionibus et ubicumque, quantum commode potuerint, clericos, plebes et populos inducant attentius et informent, quod cum ecclesie ordinariis subiecte, et constructione, reparatione, emendatione et ornamentis ecclesiasticis indiguerint, ad predicta facienda et huiusmodi de bonis sibi a Deo collatis contribuant, heleemosinas conferant competentes.
Ordinarii autem locorum provideant quod ecclesie rurales, que eis subsunt, taliter reparentur, quod in eisdem, saltem semel in anno, scilicet in die invocationis ipsarum, decenter Misse valeant celebrari, rectores parrochianos et subditos ecclesiarum earumdem ad premissa omnia, si necesse fuerit, compellendo, constituendo nichilominus rectores et aliquos illarum ecclesiarum parrochialium collectores, operarios, executores qui ad premissa complenda sint fideles, solliciti et attenti.
Ut autem devocius et facilius omnes et singuli ad premissa inclinentur, omnibus vere penitentibus et confessis, tam qui predictas pias heleemosinas et caritativa subsidia erogaverint tam religiosis et aliis qui alios ad hec facienda induxerint, quadraginta dies de iniunctis eisdem penitenciis, de Omnipotentis Dei confisi clementia, misericorditer relaxamus.
Suffraganei vero in suis diocesibus concedant indulgentias in predictis, ut Deus ministraverit et fructum exinde noverint provenire.
(40) Qualiter crisma et oleum debeant custodiri.
Omnes ministros ecclesiarumque rectores provincie auxitane exortamur in Domino, eis nichilominus in virtute sante obedientie iniungendo, ut in cunctis ecclesiis sibi commissis crisma et eucaristiam sub clavibus fideliter conservent, ne inde possint orribilia exerceri.
Ne ipsas ponant super fictilibus vasis, archis propriis, aut etiam alienis.
Ad habendum calices argenteos studeant et vasa, et ministerii vestimenta, pallas altaris nec non et ipsa corporalia tam nitida et munda teneant, ne alicui sint orrori; ut pocius Dei basilice, quam domus layce videantur.
Nimis enim videtur absurdum in sacris sordes negligere, que dedecerent in profanis.
Si autem propter ingruentem necessitatem aliqua vasa seu superlectilia in ecclesiis conservanda poni contigerit, necessitate cessante, ab ecclesiis expellantur.
Transgressores predictorum ordinariorum arbitrio puniantur.
(41) Indulgencie visitantibus ecclesias.
Ad divini cultus aucmentum, devotionem populi excitandam, ac temporalis pene pro delictis debite remissionem facilius consequendam, de Dei omnipotentis confisi clementia, sacro approbante Concilio, omnibus visitantibus ecclesias cathedrales nostre provincie singulis annis, in vigiliis et etiam in die sollempnitatis invocationis cuiuslibet earumdem, vere penitentibus et contritis, XL dies, et in singulis diebus octavarum sollempnitatum ipsarum, XX de iniunctis eis penitentiis misericorditer indulgemus.
Et statuendo precipimus, quod quilibet suffraganeorum nostrorum, de volontate nostra et coepiscoporum suorum, predictis indulgeant illud idem.
Item precipimus, quod in singulis ecclesiis Cathedralibus, regularibus, collegiatis, et parrochialibus, nostre provincie, dum missarum sollempnia in missa maiori celebrabuntur, ibidem immediate post orationem dominicam pro pace et bono statu ecclesie, regum, principum, et comitum, populi et terre, iuxta varietatem temporum ad Domiuum fiat oratio specialis.
(42) Quod in ecclesiis non teneantur parlamenta.
Cum ecclesia Domini domus orationis esse debeat, non alterius negociationis, ut cum pace et quiete intentis precordiis devote orationes et sacra sollempnia in ea valeant celebrari, et nimis absurdum sit et crudele quod ibi exerceatur iudicium sanguinis, ubi est tutela refugii constituta, presenti prohibemus edicto, ne de cetero iudices seculares, cuiuscumque conditionis sint aut status, causas suas, maxime ubi de sanguinis effusione et corporali pena agitur, in ecclesiis vel cimiteriis audeant agitare, statuta, parlamenta facere, nisi pietate suadeantur, consuetudine contraria non obstante.
Contrarium facientes post publicationem presentis edicti, quam eis in synodis per ordinarios, prout eis subsunt, fieri, excommunicationis sententie ipso facto volumus subiacere.
Processus eorum nichilominus et prolate sententie in dictis locis omni careant roboris firmitate.
(43) De excommunicatis.
Quicumque dominium temporale obtinentes interdixerint subditis suis, ne prelatis, aut clericis, seu personis ecclesiasticis quidcumque vendant, aut emant aliquid ab eisdem, neque ipsis bladum molant, coquant panem, aut alia obsequia exibeant, cum talia presumantur in derogationem ecclesiastice libertatis, denuncientur et publicentur ipso facto excommunicationis vinculo innodati.
Si autem communitas seu universitas quorumcumque locorum contra predictas personas quoquomodo in predictis deliquerint, tamdiu eo ipso subiaceant interdicto quousque eis per eos fuerit plenarie satisfactum.
Item constitutionem dominorum Alexandri IV Quia nonnulli et Bonifacii VIII Clericis laycos, romanorum pontificum, etiam precipimus observari.
(44) De sententia excommunicationis.
Excommunicamus et mandamus denunciari excommunicatos publice, omnes concubinarios, usurarios, adulteros manifestos.
Item nullus professus religiosus tacite vel expresse habitum sue religionis dimittat temere ubilibet nec accedat ad quevis studia litterarum, nisi de sui superioris petita canonica licentia et optenta.
Contrarium faciens excommunicationis incurrit sententiam ipso facto.
(45) Quicumque statuta edita et consuetudines introductas contra ecclesiasticam libertatem, statutarii et scriptores statutorum ipsorum nec non domini temporales, consules, rectores, et conciliarii locorum, ubi huiusmodi statuta de cetero edita fuerint et consuetudines vel servata, et illi qui secundum ea facere presumpserint vel iudicare, vel in formam publicam scribere iudicata vel facta, vel contra dictam ecclesie libertatem, fraudem, directe vel indirecte, concilium vel opem duxerint adhibendum, nisi infra mensem a tempore publicationis huiusmodi numerandum, predicta cum satisfactione debita duxerint revocanda, in excommunicationis sententiam se noverint incidisse ipso facto.
(46) Constitutionem domini Gregorii X et. t. positam, que incipit, Pro eo, in synodis suffraganeorum publicari precipimus et ab ipsis subditis inviolabiliter observari.
(47) Excommunicamus et excommunicatos publice denunciari precipimus creditores, qui instrumentum soluti debiti detinent, nisi infra XV dies, si comode fieri poterit, restituerint requisiti ipsum instrumentum debitori, vel alii legitimo pro eodem, vel saltem ipsum cancellaverint, vel fregerint, instrumentum fecerint de soluto infra terminum ante dictum.
Et hanc constitutionem frequenter in parrochialibus ecclesiis provincie auxitane precipimus publicari.
(48) De Interdictis.
Supponimus ecclesiastico interdicto ommem locum provincie auxitane, ubi manifesta rapina ecclesiarum, religiosorum, clericorum, vel personarum ecclesiasticarum reponitur, quamdiu dicta rapina ibi fuerit, vel clericus, aut persona ecclesiastica, contra voluntatem sui prelati, inibi capta a quocumque detinetur.
Et si de loco ad locum mutata fuerit, primus locus et alia unde et ubi mutatur usque ad dignam satisfactionem eo ipso ecclesiastico remaneant interdicto.
Et si in predictis quispiam consesserit scienter, ipso facto pena consimili sit ligatus.
(49) Excommunicamus et excommunicatos publice denunciari precipimus comites, barones, consules, baiulos et alios quoscumque, qui clericos, religiosos, reclusos, leprosos, ratione personarum vel patrimonii ipsorum, ausi fuerint talliare, vel aliquid pro tallia exigere ab eisdem, nisi sic exacta infra quindecim dies plene restituerint requisiti.
(50) Quod non pignorentur bona ecclesie.
Persone ecclesiastice vel earum bona pro aliis non marchientur, vel pignorentur.
Contrarium facientes, nisi de premissis satisfecerint infra mensem, ipso facto sint excommunicationis vinculo innodati.
Universitates locorum subiaceant ecclesiastico interdicto, consuetudine contraria non obstante.
Precipimus quod nullus locus pro pecuniario debito supponatur ecclesiastico interdicto, sine sedis apostolice speciali licencia, secus presumptum ipso iure est irritum et inane.
Denunciari precipimus publice excommunicatos, universos et singulos, qui apud edes sacras deposita ecclesiarum vel ecclesiasticarum personarum arrestaverint, saisiverint, vel occupaverint, et qui arrestari, saysiri vel occupare mandaverint et qui talia occupata, saysita seu arrestata receperint, et qui in predictis scienter dederint, publice vel occulte, concilium, auxilium vel favorem.
Precipimus autem omnibus suffraganeis nostris ut predicta statuta habeant et ea in synodis suis singulis annis publicent et faciant a subditis inviolabiliter observari.
(51) Tempus publicationis constitutionum.
Publicate fuerunt predicte constitutiones apud Nugarolium, die lune proximo post festum beati Andree Apostoli, in concilio provinciali celebrato per Reverendum in Christo patrem dominum Amaneum, divina miseratione, archiepiscopum Auxitanum, presentibus et assistentibus sibi venerabilibus: Tarviensi, Convenensi, Lactorensi, Vasatensi, Aquensi, Olorensi, Lascurrensi, Adurensi episcopis; B. Conseranensi electo et confirmato et domino A. Ro. electo concorditer Baionensi et quampluribus abbatibus prioribus et aliis subditis provincie Auxitane, sub anno domini millesimo CCCo IIIo.