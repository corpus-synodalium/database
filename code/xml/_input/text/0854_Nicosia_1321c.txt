Ioannis archiepiscopi Nicosiensis.
Constitutiones editae anno MCCCXXI et consequentibus.
(1) De ingressu in monasteria monialium.
Nos, frater Ioannes, permissione Divina archiepiscopus Nicosiensis, monemus et hortamur in Domino omnes et singulas personas, tam clericos quam laicos, cujuscumque conditionis existant, ne infra claustra seu septa monasteriorum monialium de Nicosia intrare debeant sine nostra licentia speciali, exceptis dominabus reginis et earum comitiva, ac etiam sororibus domini Regis, quibus propter specialem praerogativam eis deferimus in hac parte, et exceptis confessoribus ipsarum per nos deputatis, quibus intrare liceat tempore necessitatis.
Alias tam intrantes quam etiam introducentes eosdem poenam excommunicationis incurrere volumus ipso facto.
Datum Nicosiae in nostra majori ecclesia Nicosiensi, die XVII Iunii, Indictione IV, anno MCCCXXI.
(2) De non celebranda Missa nuptiali sine licentia.
Item, statuimus et ordinamus quod nullus sacerdos debeat vel praesumat Missam nuptialem celebrare sine nostra licentia speciali, aut magistri capellani ecclesiae Nicosiensis, cui constiterit ipsum matrimonium, ut est moris, esse legitime proclamatum.
Qui vero contra fecerit, nostro arbitrio puniatur.
(3) Ut assisius qui celebrat pro mortuis non se obliget ad aliud officium.
Item, inhibemus quod nullus ex assisiis nostrae ecclesiae supradictae, qui Missam assidue debet pro mortuis celebrare, ad aliquod servitium seu officium celebrandum se obliget nec faciat quoquo modo.
Qui autem contra fecerit, acriter nostro arbitrio puniatur.
(4) Ut altari serviat qui vivit de altari.
Cum ad hoc sint ecclesiastica beneficia deputata ut idonee in Divinis officiis ecclesiae serviatur, et ad ipsum ministerium talis quaeri persona debeat quae per se ipsam illud valeat exercere, quare unusquisque in ea vocatione manere debet in qua extitit evocatus, ac jure debet altari servire qui de altario victum quaerit.
(5) Ut assisius per seipsum serviat in Divinis.
Sane nobis fratri Ioanni archiepiscopo Nicosiensi innotuit quod nostra Nicosiensis ecclesia quibusdam ex servitoribus et assisiis ejus absentibus, et quibusdam praesentibus, diversis negotiis se implicantibus, aliis per eos minus dignis substitutis, circa Divinum cultum plurimum destituitur, et quod ipsorum officium ac nomen requirunt, scilicet continuam assistentiam vix saltem per mensem adimplent.
Nos, volentes statui nostrae ecclesiae providere circa ecclesiasticum ministerium quod semper disposuimus augmentare, et ipsorum assisiorum saluti consulere, statuimus et ordinamus hac constitutione inviolabiliter valitura quod omnes et singuli assisii nostrae ecclesiae, in eo ordine cujus beneficium obtinent seu praebendam, serviant in Divinis per seipsos, et non per alium substitutum, non obstante si alium titulum sub expectatione habeant in ecclesia memorata, nisi infirmitate aut justae absentiae causa, a nobis etiam obtenta licentia, valeat excusari.
Contra facientes autem volumus poenis canonicis subjacere.
In nomine Domini, amen.
Anno Domini a Nativitate ejusdem MCCCXXIII, Indictione VI, tempore domini Ioannis papae XXII, die ultima Augusti, praedicta proxima constitutio edita contra assisios ecclesiae Nicosiensis ad eorum doctrinam publicata fuit et lecta in auditorio ubi jus redditur apud archiepiscopatum juxta capellam, praesentibus omnibus assisiis ecclesiae praelibatae, et dominis Baliano Guezi et Roberto Turcheti, canonicis ecclesiae antedictae, praesentibus etiam Andrea Gallioti, Ioanne Gualterij, Fectono Tabarani, magistro Petro Anselmi, et Constantio baculario, cum pluribus aliis testibus vocatis ad praedicta.
(6) Contra falsos testes.
[1] Quia tempus est ut judicium a domo Dei incipiat, [2] testante scriptura ut quos Dei timor a malo non revocat, saltem ecclesiasticae cohibeat severitas disciplinae, licet nos, frater Ioannes, archiepiscopus Nicosiensis, tempore quo fuimus in Cypro relatione quamplurimum audiverimus morbum pestiferum falsorum testium pullulasse, et etiam adhuc vigere, considerantes aliqua a nostris praedecessoribus contra praedicta fuisse statuta, non de facili credere poteramus aliquos tam insanos quam etiam hebetes mente, qui se tanto crimine irretirent ut Deum contemnerent, judicem fallerent, ac offenderent innocentem, quae omnia perpetrant cum falsum testimonium proferunt ac proferri procurant.
Sed quia nos ipsi experimento didicimus multos praedicta postponere in delusum, in animarum suarum periculum et damnum non minimum aliorum, cogimus ferro abscindere vulnera putrefacta.
Idcirco nos, frater Ioannes praedictus, monemus et hormamur in Domino, pro prima, secunda, et tertia monitione, omnes et singulos, tam clericos quam laicos, masculos et feminas, cujuscumque conditionis et status existant, et nihilo minus sub poena excommunicationis mandantes qui in nostra curia tulerunt testimonium falsum, seu ferri tractaverunt, seu procuraverunt, unde sententia fuerit subsequuta quod ipsi, quantum in ipsis est, revocent dictum suum ut ex sententia tam damnabili perniciosa executio sequi non possit, seu nobis secreto manifestent.
Multo magis, si adhuc sententia lata non fuerit, dictum suum revocent, vel nobis pandant, et hoc infra IX dies, quorum tres pro primo, tres pro secundo, et tres pro tertio termino peremptorio assignamus.
Contemptores autem hujusmodi nostrae monitionis, ex nunc prout ex tunc, in his scriptis excommunicationis vinculo innodamus, mandantes omnes et singulos praedicta committentes, seu aliquid de praemissis, ipso excommunicationis vinculo innodari, quorum absolutionem nobis solummodo reservamus, non intendentes per commissionem aliquorum casuum per nos factam praedictos includi nisi specialiter in commissione denominaremus eosdem.
(7) Ut religiosi non habeant advocatos et procuratores perpetuos, nec dent eis perpetuas assisias.
Item, statuimus et ordinamus quod nullum monasterium, prior, abbas, vel conventus, vel quicumque alius administrationem habens, ipsius civitatis seu dioecesis Nicosiensis, possit advocatum, procuratorem, seu patronum, vel defensorem, clericum vel laicum, ad eorum servitium perpetuo deputare pro patrocinio, procuratione, et defensione eis imposterum praestandis, nec eomm alteri possint perpetuam assisiam seu pensionem annualem constituere in futurum.
Sed liceat eis advocatum, procuratorem, seu defensorem quaerere in causis de novo emergentibus, quibus convenienter possint, considerato labore, providere de eorum salario et mercede, revocantes, cassantes, et annullantes omni modo, jure, et forma quibus melius possumus, omnes perpetuas assisias seu pensiones hactenus per quoscumque abbates, conventus, priores, seu quoscumque alios administratores monasteriorum ipsorum, quibuscumque advocatis, procuratoribus et defensoribus concessas, ordinatas, et factas, mandantes ex nunc tenore praesentium abbatibus, prioribus, conventibus, et quibuscumque aliis administrationem ipsorum monasteriorum habentibus, quod hinc ad XV dies ex nunc in antea computandos, dictas assisias seu pensiones perpetuas studeant effectualiter ad jus ipsorum monasteriorum revocare.
Nec dent nec dare debeant easdem, sub poena excommunicationis et sub poena L bysantiorum de Cypro, et alia poena nostro arbitrio infligenda.
(8) Ut religiosi et clerici non contrahant ultra certam summam.
Item, statuimus et ordinamus quod nullum monasterium, abbas, prior, vel conventus, vel quicumque alius clericus, Latinus vel Graecus, civitatis vel dioecesis Nicosiensis, suo nomine proprio, seu nomine suae ecclesiae, mutuum contrahere emptionem seu venditionem, affictationem seu quemcumque alium contractum excedentem summam C Byzantiorum alborum de Cypro, et alius quivis clericus cujuscumque alterius ecclesiae ultra quantitatem XXV bysantiorum, sine nostra seu superioris sui speciali licentia et mandato, debeat.
Et si contraxerit, ipsa obligatio seu contractus ecclesiam seu monasterium non valeat obligare, ita quod ipsa ecclesia seu monasterium ad dictum debitum reddendum nullatenus obligetur, nec etiam compellatur.
Et quicumque contra fecerit, punietur poena nostro arbitrio inferenda.
Praedictae constitutiones lectae et promulgatae fuerunt per dominum archiepiscopum supradictum in sacristia seu thesauro suae ecclesiae Nicosiensis, praesentibus venerabilibus viris, dominis Nicolao de Camilio, Henrico de Biblio archidiacono, Philippo Alamanno, Elia Anselmi, Laurentio de Berico, et Baliano Guezi, canonicis, et capitulo ecclesiae supradictae, cum plures canonici in capitulo tunc non essent, expresse consentientibus in praedictis.
Anno Domini a nativitate ejusdem MCCCXXIV, Indictione septima, tempore domini Ioannis papae XXII, die XXII mensis Ianuarii.
(9) Ut ecclesiae Nicosiensis jura et honores a nemine usurpentur, et usurpata restituantur.
Nos, frater Ioannes, permissione Divina archiepiscopus Nicosiensis, monemus pro prima, secunda, et tertia monitione, de consilio et consensu capituli et canonicorum nostrae ecclesiae Nicosiensis, omnes et singulos tam mares quam feminas, cujuscumque status, ordinis, et conditionis existant, et nihilo minus eis et cuilibet eorum sub poena excommunicationis districte praecipiendo, mandamus quatenus jura, honores, et bona ecclesiae Nicosiensis praedictae deinceps non usurpent, nec usurpare audeant scienter, immo jura, honores, et bona jam dictae ecclesiae dudum usurpata, occupata, seu subtracta, taliter usurpantes, occupantes, seu etiam subtrahentes infra sex dies a die datarum praesentium computandos, quorum duos pro primo, duos pro secundo, et duos pro tertio et peremptorio termino eis et cuilibet eorum tenore praesentium assignamus, ipsa jura, honores, et bona restituant ipsi ecclesiae, et restituere teneantur cum effectu.
Alioquin, in usurpantes imposterum scienter jura, honores, et bona praedicta, et jam usurpata, occupata, seu subtracta, infra dictum terminum non restituentes, seu emendantes, sententiam excommunicationis contra ipsos et ipsorum singulos, de consilio et consensu canonicorum et capituli ecclesiae supradictae, proferimus in his scriptis, quam ipsos et ipsorum singulos incurrere volumus ipso facto.
Ad denunciationem et aggravationem ipsius sententiae nihilo minus procedemus, ipsorum inobedientia exigente.
Datum Nicosiae, die penultima mensis Martii, Indictione octava, anno Domini MCCCXXV, tempore Domini Ioannis papae XXII.
(10) De eligentibus sepulturam extra suam ecclesiam.
Si de parochianis nostris aliquis apud aliam ecclesiam elegerit sepulturam, morte nunciata ipsius, duae tantum campanae pulsentur, etc. ut supra, capitulo ultimo concilii Nicosiensis [3] anno MCCLXXXVIII [4] et non plures, quia processio non vadit, sed sacerdos cum clerico, cruce, thuribulo, et aqua benedicta ad deferendum funus ad ecclesiam, ibique officio mortuorum expleto, modo debito et honesto sacerdos societ corpus cum clerico, ut superius expressum est, ad locum in quo sepeliri elegit.
Nullusque canonicus, seu assisius, vel clericus de choro pro sociando corpore, seu pro faciendo honore amicis, egrediatur ecclesiam vel dimittat, quia pro certo didicimus quod aliquando contentio orta est inter clericos et aliquos religiosos qui quandoque tollunt corpora in quibus jus non habent, et praeter haec ecclesiis nolunt restituere canonicam portionem.