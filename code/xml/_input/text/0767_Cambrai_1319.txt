Locus XLIIIus.
Statutum factum per dominum Cameracensem episcopum, in die beati Luce anno Domini Mo CCCo XIXo.
(A1) Quia, ut intelleximus, jn quibusdam partibus nostre Cameracensis diocesis, quod dolenter referimus, nonnulli tam virj quam mulieres matrimonialiter copulatj ad suggestionem dyaboli, qui semper parat jn hoc mundo discordias et non cessat zizania seminare Christique fideles ab vnitate fidei separare, ex quadam displicentia atque discordia sua seu temeritate propria et absque judicio Ecclesie contra preceptum Domini et apostolicas sanxiones sese ab inuicem separant et diuidunt, de facto diuorcium inter se ad suum libitum celebrando, virique, dimissis vxoribus proprijs, alias vxores, etiam alijs viris coniugatas, et vxores viros alios sibi dampnabiliter associant et coniungunt, alter alteri in domo, lecto et alijs quasi vir et vxor coniugati penitus adherendo, et in Dei et Ecclesie scandalum publicum luxuriose viuendo; Nos igitur, tantis in Ecclesia Dei scandalis, tantisque erroribus et subditorum nostrorum animarum periculis, prout ex debito tenemur officio, occurrere cupientes, statuendo precipimus, ne aliqui de cetero, tam virj quam mulieres, absque judicio Ecclesie sese ab inuicem separent uel diuidant causa diuortij jnter eos faciendj.
Qui vero contrarium fecerint, in excommunicationis sententiam, quam in ipsos ferimus, jncidant ipso facto.
(A2) Item, quia in quibusdam villis nostre Cameracensis diocesis surit nonnulli layci, tam judices quam nori judices, asserentes et sustinere nitentes vltimas decedentium voluntates ac testamenta non valere aliter, nec tenere aut habere roboris firmitatem, nisi in predictarum confectione scabini loci, aut duo saltem de ipsis, presentes affuerint, ad hoc vocati specialiter et rogatj, asserentes quod, secundum vsum quem pretendunt, per alios testes quam per scabinos probari euidenter non valeat vltima disposicio testatorum; Nos igitur, attendentes predictum abusum euidenter esse rationj contrarium, et quod per dictum abusam, si tolleraretur, de cetero predictas defunctorum voluntates sepe et sepius contingeret jrritarj; statuimus, precipimus et firmiter jnhibemus, ne quis occasione abusus huiusmodi defunctorum predicta testamenta eorum aut vltimas voluntates, alias tamen rite factas, jmpedire aut jmpugnare presumat.
Qui vero contrarium fecerit, jn excommunicationis sententiam jncidit ipso facto.
(A3) Etiam quia in quibusdam locis et villis nostre Cameracensis diocesis nonnulle laycales justicie asserunt et sustinere nituntur, quod secundum vsum suum legationes et donata causa mortis, que et quas faciunt decedentes, non valeant nec habeant roboris firmitatem, nisi testator, de lecto mortis consurgens, extra domum jn qua jacet, per quadraginta pedum spacium pedes vadat et jbidem de bonis suis ordinet et disponat.
Sunt etiam aliqui layci judices asserentes, quod non valent neque tenent legata, donationes et elemosine defunctorum, nisi de datis et relictis testator jn vita sua propria manu legatarijs et donatarijs possessionem tradiderit et saisinam, ad jniquitatem et maliciam suam palliandam quemdam abusum nephandissimum pro consuetudine pretendentes; Nos igitur, attendentes quam pie quam fauorabiles sint vltime decedentium voluntates, quantocumque cupiditatis et malicie fomite talis vsus seu abusus sumpserit fundamentum, statuimus vt legata, donationes et elemosine defunctorum valeant et teneant, siue in lecto mortis, siue jn domo facte fuerint siue extra, etiam si defunctus de predictis datis et legatis legatarijs et donatarijs in vita sua possessionem non tradiderit uel saisinam, dicto abusu contrario de cetero non obstante; dum tamen non subsit alia causa propter quam possint aut debeant jmpugnari; jnhibentes ne quicumque judex uel alij occasione dictorum abusuum, uel alicuius eorumdem, legata et donationes fraudulenter jmpediant aut impugnare presumant.
Qui vero contrarium facere presumpserint, excommunicationis sententiam jncurrant ipso facto.
(A4) Item precipimus et mandamus firmiter jniungendo omnibus et singulis parrochialium ecclesiarum curatis, ut hec statuta in hac synodo per nos facta singulis diebus dominicis et festiuis jn Ecclesijs suis jn lingua materna coram populo publicent et exponant.
Qui vero, in hijs exequendis fuerit negligens uel remissus, pro sua negligentia grauiter se sentiat puniendum.
(A5) Item excommunicatos a canone nuntiamus omnes exemptos qui jnterdicti tempore in casibus non concessis a jure, uel excommunicatos publice uel nominatim, vel usurarios manifestos, jn cymiterijs suis ausi fuerint sepelire.
(A6) Item excommunicatos a canone nunciamus omnes qui ab ecclesijs uel personis ecclesiasticis pro eorum rebus proprijs, quas non negociandj causa deferunt nec deferrj faciunt, pedagia, ghuidagia, suo uel alio nomine, exigunt uel extorquent.
(A7) Item excommunicatos a canone nunciamus eos qui in gradibus consanguineitatis uel affinitatis constitutione canonica prohibitis scienter contrahere non verentur.
Quorum nomina per curatos locorum, ubj moram trahent, cum ad eorum noticiam deuenerit, notificari uolumus absque mora, ut contra tales, prout justum fuerit, procedere valeamus.
(A8) Item excommunicatos a canone nunciamus religiosos qui jnter parrochianos alienos matrimonia solemnizare scienter presumpserint, non habita super hijs presbiteri parrochialis licentia speciali.
Locus XLIIIIus.
De procuratoribus.
(B1) Officialis Cameracensis decano christianitatis de N. Salutem jn Domino.
Nos, attendentes quod procuratores foranei curie Cameracensis jn litigantium jn eadem graue preiudicium et dampnum non modicum in exigendo salarium fraudes committunt et metas rationis excedunt, volentes super hijs litigantibus de oportuno remedio prouidere, ordinationes per nos factas fraudibus dictorum procuratorum, uobis duximus destinandas.
Que tales sunt:
(B2) Statuimus quod procurator residens in ciuitate seu suburbio Cameracensi pro qualibet assignatione diei duodecim denarios parisienses dumtaxat pro salario suo recipiat sine fraude.
(B3) Item procurator foraneus veniens eques de quindena in quindenam quinque solidos parisienses, veniens pedes triginta denarios parisienses.
(B4) Item procurator foraneus veniens eques de ebdomada jn ebdomadam tres solidos et sex denarios parisienses, veniens pedes XXti denarios parisienses; nec conueniant de maiori salario, nisi per nos uel sigilliferum nostrum petita super hoc licentia et obtenta.
(B5) Item procurator, si pro litteris contumacialibus ad monendum contumaces, ut satisfaciant officiali de contemptu, et pars contumax citata ad jnstantiam partis aduerse ad videndum fierj taxationem expensarum uelit satisfacere de expensis, non petantur neque recipiantur a personis sic nominatis maiores expense quam consuetum est taxari in curia.
Vnde vobis mandamus, quatenus dictas ordinationes in nostro capitulo, quam primum illud contigerit celebrari, notificetis et eciam publicetis.
Precipientes nichilominus singulis curatis vestri decanatus et eorum vicesgerentibus sub pena decem solidorum, nobis, si committantur, applicandorum, ut de dictis ordinationibus copiam recipiant, et in eorumdem ecclesijs easdem dominicis diebus et festiuis notificent et publicent; jta quod circa huiusmodi jndebitas exactiones salario de cetero non valeant jn curia Cameracensi grauari litigantes.
Et quid jnde feceritis, nobis rescribatis.
Datum anno Domini Mo CCCo XIo, die lune post Cantate.