(1) Sententia lata contra detentores bonorum Episcopi. 
CUm nonnulli nequitiae filii, caeca cupiditate seducti, reditus, bona, privilegia, cartas, scripta, necnon legata, et jura alia ad nos et ad ecclesiam nostram Bajocensem spectantia, tenere, occultare, et occultata etiam retinere praesumant in suarum animarum periculum: generaliter omnes et singulos nostrae Dioecesi subjectos, cujuscumque conditionis aut status existant, publice sub poena excommunicationis monemus, ut ipsi infra quindecim dies post hujusmodi monitionem nostram, reditus, bona, privilegia, cartas, scripta, legata, et jura alia, occultata ab eis taliter et detenta, nobis restituant et revelent. 
Alioquin in praesentes huic nostrae monitioni; qui praemissa sciverint, et ea restituere aut revelare neglexerint, extunc prout exnunc, et exnunc prout extunc, excommunicationis sententiam proferimus generalem, alias contra ipsos quantum de jure poterit fieri gravius processuri: in absentes vero, qui infra mensem postquam hujusmodi ammonitio ad notitiam illorum devenerit, praemissa non curaverint adimplere, extunc et exnunc sententiam excommunicationis generaliter proferimus, et excommunicatos decernimus ipso facto. 
(2) Sententia lata contra impedientes jurisdictionem ecclesiasticam. 
Cum nonnulli suae salutis immemores, Dei et Ecclesiae reverentia prorsus abjecta, jurisdictionem nostram ecclesiasticam multipliciter indebite perturbaverint, et quandoque eam usurpaverint et impediverint minus juste, Officialem quoque et alios ministros nostros, qui nostrae incumbunt solicitudini, pro dicta nostra jurisdictione exercenda deputatos, diversis lacesserint injuriis et jacturis; propter quod nonnulli ex eis excommunicationis sententiam incurrerunt. 
Hujusmodi perturbatores, usurpatores, injuriatores publice generaliter monemus, ut infra quindecim dies a tempore hujus monitionis nostrae compareant coram nobis suum humiliter confessuri reatum, et de commissis ab eis satisfactionem congruam impensuri: alioquin extunc ut exnunc ipsos, ut hostes Ecclesiae et rebelles, excommunicationis sententiae quam in ipsos proferimus volumus et decernimus subjacere. 
Nihilominus omnibus generaliter inhibemus ne de cetero jurisdictionem nostram et ecclesiae nostrae Bajocensis perturbent seu impediant indebite quoquo modo, vel usurpent. 
