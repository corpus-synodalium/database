In Ecclesia S. Floridi, praesentibus D. Rainaldo Praeposito, D. Petro Archidiacono, DD. Savere, Guidone de Valurbana, Ranutio et Guidone D. Jacobi Canonicis Castellanis, Fr. Petro Archipresbytero Plebis S. Cypriani, Presbytero Barfolo de Lugnano testibus vocatis, convocatis Archipresbyteris Civitatis et Dioecesis Castellanae ad Synodum per Ven. Patrem D. Nicolaum Episcopum Castellanum, qui cum venissent et essent coram eo in dicta Ecclesia, dictus Episcopus proposuit coram eis Verbum Dei, et monuit eos, ut deberent caste et honeste vivere, et fecit quasdam constitutiones, quas legi fecit per Notarium.
Haec dicimus et statuimus, quod cum quidam Clerici sacro Chrismate male usi sunt, et illud ministraverunt ad molias faciendas, sciant se excommunicatos ipso facto.
Item quod Corpus Christi ad sordida connubia contrahenda ministrarunt, ipso jure sciant se suspensos a celebratione Divinorum.
Item hoc ipsum dicimus de illis, qui more graeco hactenus de fermento panem se crediderunt sacrificare, vel sacrificabunt in futurum.
Item Clericos, qui brevia, scripturas et incantationes faciunt, per quos sequatur peccatum, denuntiamus excommunicatos ipso facto.
Item venditores et distractores terrarum Ecclesia a tempore nostro, quia moniti fuerunt in nostris constitutionibus.
Item arma portantes et scaraniis utentes, clericalem tonsuram non portantes.
Item frequentantes tabernas et ludentes ad taxillos et qui constitutiones nostras non receperunt.
Item concubinas et personas suspectas in domibus Ecclesiarum	sustinentes.
Item qui in altaribus et in calicibus non sacris, et vestimentis atque paramentis non benedictis celebrant.
Item qui ordinati sunt Subdiaconi si non solvant officium diurnum et nocturnum, alioquin tenent beneficia, et ordines in suarum periculum animarum.
Item omnes, qui de caetero partem foverint, aut pacem ruperint, et qui nobis de nostris juribus non satisfecerunt.
Item omnes, qui contra nostra jura conspirationem seu comunelam fecerunt, ut jurisdictionem dioecesanam eludant.
Item omnes, qui se dicunt exemptos, nisi infra tres menses proxime subsequentes certa privilegia super iis sufficientia ostendant.
Item quicumque tenet duo beneficia curam animarum habentia sine nostra dispensatione, vel D. Papae, ad quem spectat.
Item omnes Clericorum filios vel illegitime natos, qui tenent beneficia ecclesiastica sine dispensatione et concessione manifesta.
Item omnes, qui contra justitiam retinent cartas, paratas, subsidium, procurationes, reditus, sive aliqua jura nostra.
Item prohibemus, quod supra altare quondam sacratum, postea ruptum vel motum celebrent sine nostra licentia speciali.
Item quod in Ecclesia, cujus tectum combustum fuerit, sive collapsum, donec prius fuerit reconciliatum.
Item quod in Ecclesia, in qua sanguis effusus fuerit, vel quae fuerit contaminata pollutione humana.
Item in Ecclesia, cujus perietes pro majori parte ceciderunt, vel fuerunt quasi totaliter devastati.
Item nullus absolvat usurarios, vel eis ministret ecclesiastica Sacramenta, nisi libros, cartas et male ablata omnino reassignent.
Item praecipimus ad poenam, quae in jure continetur expressa, ut omnes beneficiati in suis beneficiis continuam residentiam faciant, et jugiter serviant in eisdem.
Item inhibemus districte ne quis in sacris ordinibus constitus artem chirurgicam audeat exercere.
Volentes tamen, quod ex istis constitutionibus seu declarationibus Praeposito et Canonicis Castellanis, seu ipsi Canonicae nullum praejudicium generetur.
Item quia generaliter praecepimus, ut omnes, qui habebant beneficia ecclesiastica, venirent ad ordines et non venerunt, ipsos ab officio et beneficio suspendimus, et praecipimus ex nunc ad poenam excommunicationis, quod omnes veniant in prima ordinatione futura, et veniant feria quarta, ut possint examinari diligenter.
Item Monasteriis de Planetulo, de Marzano, S. Angeli de Tedaldis, de Lamolis, de Scalocchio, de Jove, de Galliano, de Osellis, sicut ea invenimus scripta in privilegiis Apostolicis, et etiam imperialibus esse Nostra, et ad nostrum synodum non venerunt, tres menses pro duobus edictis et uno peremptorio assignamus, ut nobis certa scripta ostendant, per quae ipsos exemptos cognoscamus, alioquin ipsos ex nunc excommunicamus in scriptis.
Hoc ipsum facimus contra Abbatem de Petrojo, et Priorem Cellae de Castagneto plebatus plebis de Apiculo, pro eo quod ad nostram synodum non venerunt.
In omnibus vero Cappellanus ultra alpes ponimus interdictum generale de pleberiis Burgi S. Sepulchri et S. Cypriani, et Cappellanos, sive Rectores ipsarum Ecclesiarum suspendimus ab officiis et beneficiis, quia ad nostram synodum non venerunt, nec pluerunt nobis, sicut tenentur, obedire.
Item dictus D. Episcopus dixit et proposuit coram dictis ecc., quod ipse de jure comuni debet habere a quolibet Cappellano et Ecclesiarum Rectore nomine synodatici duos solidos denariorum ecc.
Item proposuit, quod propter expensas, quas habuit, quia accessit ad Romanam Curiam pro libertate Clericorum omnium et officio reinveniendo, petebat subsidium Clericorum, quod et obtinuit.