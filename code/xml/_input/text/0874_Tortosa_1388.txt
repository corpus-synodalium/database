Inscriptio [1].
Synodus domini Hugonis de Lupia et Bages, episcopi Dertusensis.
Constitutiones editae per reverendum in Christo patrem et dominum dominum Hugonem, episcopum Dertusensem, decima quinta die aprilis, anno Domini millesimo trecentesimo octogesimo octavo, in synodo per ipsum Dertusae celebrata.
(1) De honestate vestium clericorum.
Quia clerici in sacris constituti, praecipue rectores seu curati, deferre debeant desuper indumenta rotunda et clausa, nimia brevitate vel longitudine non notanda, etiam non botonata ante de pectore usque ad pedes, et aliqui praedictorum in praemissis excedant.
Idcirco nos Hugo, miseratione divina Dertusentis episcopus, sacram synodum in nostra dioecesi et in Dertusensi ecclesia celebrantes, cum consilio venerabilium prioris et capituli dictae nostrae ecclesiae Dertusensis, dictum excessum corrigere cupientes, ordinamus quod praefati clerici in sacris constituti, rectores et vicarii, utantur vestibus non nimis scotatis, longis vel brevibus, cum debito colore et debita forma ac congruenti, et non botonatis.
Ita quod botones non portent in dictis indumentis superioribus, sive sit gramasia aut supertunicale vel tabargium vel aliud indumentum superius, quocumque nomine nuncupetur.
Verumtamen, si in manicis supertunicalium vel tunicarum, quas tamen manicas non portent magnas et amplas ad modum aliube, nec in illis portent gorgeriam nimis altam et eminentem [2] voluerint portare botones, nisi sex non portent.
Adicientes insuper quod non utantur sotularibus nimis apertis et scotatis et sine punctis seu restris, sed tantum apertis ut pes possit intrare, mandantes observare constitutiones canonicas provinciales et synodales nostrorum praedecessorum super praedictis editas.
Et qui contra praedicta fecerit, pro qualibet vice qua fecerit poenam quinque solidorum incurrat ipso facto, operi nostrae sedis applicandorum.
Intentionis nostrae tamen est quod haec praesens nostra constitutio incipiat valere et tenere tantum statim post festum proximae Ascensionis Domini.
(2) Quod rectores utantur propriis libris, et Corpus Christi honorifice teneant, et infra certum tempus constitutiones tam provinciales quam synodales teneant.
Confirmatio constitutionis per dominum Jacobum episcopum editam, qua statuit quod rectores possint condere testamentum, relictis episcopo tredecim solidis [3].
Item, cum nos, episcopus praedictus, in visitatione quam pridie fecimus in nostra dioecesi Dertusensi invenerimus quae sequuntur, scilicet in aliquibus ecclesiis dictae dioecesis esse libros alterius dioecesis et consuetudinis eiusdem.
Et licet iam fuerit inhibitum rectoribus earumdem per nostros praedecessores quod dictos libros non tenerent nec eis uterentur in dictis officiis, et quoscumque alios haberent qui essent ad usum et consuetam ecclesiae nostrae Dertusensis, et non fecerunt.
Item, et in aliquibus ecclesiis nostrae dioecesis Corpus Christi ad communicandum non teneatur ut decet, necnon etiam multi rectores praedictae nostrae dioecesis non tenent in suis abbatiis vel ecclesiis constitutiones provinciales et synodales, et sic eas nesciunt, nec per consequens observent.
Quare, cum consilio et assensu dictorum venerabilium prioris et capituli, providemus et ordinamus quod rectores dictarum ecclesiarum habeant, vel providere faciant per illos qui ad hoc tenentur, quod hinc ad festum Resurrectionis Domini proxime instans habeant [4] libros dictae ecclesiae pro fiendo officio cum eisdem et secundum consuetudinem vel consuetam ipsius nostrae ecclesiae, et expellant alios dictae alterius dioecesis et illis ex tunc non utantur.
Alioquin incurrant poenam decem librarum, et etiam de bonis suis faciemus fieri libros alios secundum usum et consuetam dictae nostrae ecclesiae Dertusensis.
Item, quod usque ad proximum instans festum sancti Michaelis faciant vel procurent fieri quod Corpus Christi in loco decenti servetur et teneatur reverenter, et hoc sub poena quadraginta solidorum.
Item etiam, cum multi rectores, ut praemittitur, non teneant nec servent constitutiones provinciales et synodales dictae ecclesiae Dertusensis, contra constitutionem synodalem iam super hoc factam per praedecessorem nostrum, ideo stabilimus quod quilibet dictorum rectorum qui illas non habeant, eas habeant et teneant hinc ad festum nativitatis Domini proxime venturum, alias poenam triginta solidorum ipso facto incurrant, operi dictae sedis applicandorum.
Praeterea, de consilio dicti nostri capituli, laudamus et approbamus et confirmamus constitutionem per dominum Jacobum, predecessorem nostrum, editam, ut rectores nostrae dioecesis possint condere testamenta, relictis nobis et successoribus nostris tredecim solidis de eorum bonis tempore mortis suae.
Quae quidem constitutio incipit Item, licet in signum universalis dominii dominus Petrus et dominus Franciscus, bonae memoriae, etc. [5], quascumque constitutiones in contrarium factas annullantes et penitus revocantes.
(3) Confirmatio per dominum Hugonem facta constitutionum et rerum infra contentarum.
Reverendus in Christo pater et dominus Hugo, divina miseratione Dertusensis episcopus, in sua Dertusensi ecclesia sanctam synodum celebravit, praesente venerabili priore et capitulo ecclesiae ante dictae, necnon praesentibus rectoribus civitatis et dioecesis Dertusensis, vel eorum loca tenentibus.
Et ibidem legi fecit et publicari quasdam constitutiones et ordinationes editas per reverendum patrem dominum cardinalem, dominum Petrum de Luna, legatum, prout ipse mandavit.
Quae fuerunt lectae et publicatae, seu pro lectis et publicatis habitae, mandans ipse dominus episcopus praedictis rectoribus quatenus ipsas constitutiones habeant et observent.
Praeterea fecit legi et publicari constitutiones provinciales antiquas, quae fuerunt pro lectis et publicatis habitae.
Et specialiter fecit legi et publicari constitutiones editatas in concilio provinciali ultimo celebrato Terraconae, quae etiam fuerunt habitae pro lectis et publicatis, mandans ipse dominus episcopus dictis rectoribus ut dictas constitutiones habeant et observent.
Item, fecit legi et publicari constitutiones synodales, quae fuerunt habitae pro lectis et publicatis, mandans, etc.
Vlterius, legi et publicari fecit constitutiones et ordinationes infra scriptas, per ipsum dominum episcopum editas.
Item, dictus dominus episcopus, de consensu venerabilium prioris et capituli, ordinavit quod in festo beati Antonii confessoris, et Conversione sancti Pauli et Commemoratione ipsius, et etiam in festo sanctae Teclae ac in festo Conceptionis beatae Mariae fiant duo cantores in quolibet festo praedictorum in ecclesia Dertusensi.
Mandavit ideo quatenus idem observetur et fiat per omnes ecclesias, tam civitatis quam dioecesis Dertusensis.
Et rectores habeant de praesenti ordinatione copiam seu translatum, et ipsam observent, alias ipsos graviter puniemus.
Item, cum infra octavas communes sive non sollemnes infra annum occurrentes, dies dominica saepe soleat evenire, in qua, secundum consuetam et ordinationem dictae nostrae ecclesiae Dertusensis, debeat fieri officium sicut in die ipsius festi cum lectionibus propriis, et festum novem lectionum in dicta dominica eveniens hoc impediebat.
Ideo nos praedictus episcopus statuimus quod amodo in dicta nostra ecclesia Dertusensi et in aliis civitatis et dioecesis Dertusensis de cetero in dicta dominica fiat officium proprium dominicae infra octavas, et officium festi novem lectionum mutetur in feria secunda sequenti vel die alia non festiva.
(4) Quod feria Quinta, Sexta et Sabbato Sancto dicatur oratio ad Horas.
Et insuper, cum feria Quinta, Sexta et Sabbato Septimanae Sanctae ante Pascha Horae diurnae et nocturnae finiantur tantum cum Pater noster et psalmo Miserere mei, Deus [6] et sine aliqua oratione, in aliisque ecclesiis multis provinciae Terraconae cum oratione praedictae Horae in dictis diebus decentius finiantur, ideo nos praedictus episcopus, cum consilio et assensu dicti venerabilis capituli nostri, ordinamus quod amodo omnes praedictae Horae finiantur post psalmum Miserere meis, Deus [7] cum oratione, scilicet Respice, Domine Deus, super hanc familiam tuam [8].
Et sic fieri iubemus tam in nostra ecclesia Dertusensi quam in aliis ecclesiis civitatis et dioecesis Dertusensis.