Constitutio.
Qua declarantur et denunciantur excommunicati, recitata anno MCCLI in magno coemeterio ecclesiae Nicosiensis.
(1) Autoritate domini papae denunciamus excommunicatos omnes haereticos utriusque sexus, quocumque nomine censeantur.
(2) Item, fautores, receptatores, et defensores eorum.
(3) Item, omnes qui de ecclesiasticis sacramentis aliter sentire aut docere non metuunt quam sacrosancta Romana ecclesia praedicat et observat.
(4) Item, omnes qui de caetero servari fecerint statuta et consuetudines introductas contra ecclesiasticam libertatem.
(5) Item, scriptores dictorum statutorum et statutarios, necnon rectores et consiliarios locorum ubi de caetero statuta et consuetudines hujusmodi editae fuerint vel servatae, et illos qui secundum illas praesumpserint judicare, vel in publicam formam scribere judicata.
(6) Item, praecipimus districte et sub poena excommunicationis universis Graecis qui sacramenta confirmationis et matrimonii juxta morem ecclesiae Romanae et ecclesiae Nicosiensis receperunt, et etiam iis qui ex praedictis sunt procreati, ut de caetero semel saltem in hebdomada, die scilicet Dominica, in majori ecclesia Latinorum Nicosiensi ad audiendum Divinum officium conveniant, et ibidem confiteantur Latino presbytero, saltem semel in anno, sua peccata, et ab eadem ecclesia juxta morem Latinorum omnia ecclesiastica recipiant sacramenta eadem de caetero, nisi forte in necessitate, juxta mores et ritus Graecorum nullatenus recepturi.
Quod si aliqui, quod Deus avertat, contra fecerint, sententiam excommunicationis et poenam etiam aliam non immerito potemnt formidare.
(7) Item, denunciamus excommunicatos universos qui Romanam ecclesiam dicunt et asserunt non esse caput omnium ecclesiarum et eidem tanquam capiti obedire recusant.
(8) Item, omnes qui deferunt arma, ferrum, lignamina, vel alias res prohibitas Saracenis, vel regimen exercent in eorum navibus vel galeis.
(9) Item, omnes presbyteros et diaconos Graecos qui non fecerunt nec facere volunt obedientiam ecclesiae Romanae et ecclesiae Nicosiensi.
(10) Item, omnes usurarios manifestos.
(11) Item, omnes sortiarios et sortiarias, divinos et incantatores.
(12) Item, omnes caoetos et caoetas.
(13) Item, omnes qui publice in domibus suis manutenent et sustinent ludum azardi.
(14) Item, omnes illos qui aliquo modo domos suas concedunt publicis meretricibus ad commorandum in eisdem, vel postquam intellexerint eas tales, ipsas in suis domibus esse permittunt.
(15) Item, denunciamus excommunicatos omnes piratas seu cursarios, qui scilicet in mari, vel fluminibus, vel etiam in terra, mercatores et alios Christianos spoliant bonis suis.
(16) Item, receptatores seu defensores eorumdum, et qui eis in suis maleficiis praebent consilium, auxilium, vel favorem.
(17) Item, omnes apostatas nostrae dioecesis, masculos aut feminas, qui scilicet dimisso vel abjecto habitu religionis, saeculariter viventes, ad saeculum sine licentia ecclesiae redierunt.
(18) Item, omnes qui sponsalia vel matrimonium clandestine contrahunt, vel etiam contraxerunt, vel qui his praesumpserint interesse.
(19) Item, denunciamus excommunicatos omnes qui non restituunt vel restitui faciunt integre et plenarie decimas ecclesiae Nicosiensi de omnibus possessionibus, animalibus, apaltibus, et redditibus suis, et qui inde semina, expensas, vel angarias ante earum restitutionem deducunt, vel qui in ipsis solvendis fraudem aliquam committunt.
(20) Recitata sunt praedicta populo in magno coemeterio Nicosiensis ecclesiae, in die Palmarum, tempore domini Hugonis, Nicosiensis electi, consecrati, anno Domini MCCLI, nono Idus Aprilis, et eodem modo anno sequenti.