Anno domini M CCC LI, in synodo die Mercurii post festum Ascensionis Domini, in ecclesia majori Aquensi facte et publicate fuerunt constitutiones infrascripte per reverendum in Christo patrem dominum Bernardum [1] Dei et sedis apostolice gratia Aquensem episcopum, quarum constitutionum tenor sequitur in hec verba.
(1) De synodo celebranda.
Cum pullulent errores et vicia pro eo quia non fiunt nec frequentantur synodalia consilia, nec crimina puniuntur, idcirco statuimus et ordinamus ut annuatim videlicet die Martis post festum beati Luce evangeliste in nostra civitate Aquensi synodus solempniter celebretur et singuli beneficiati nostre Aquensis diocesis illa die previa sufficienti citatione venire ad synodum teneantur.
(2) De clavigeris fabricarum.
Quoniam per administrationem clavigerorum indebitam bona ecclesiarum ad fabricas pertinentia irrecuperabiliter dilabuntur, ea propter statuimus, ordinamus, et sub pena excommunicationis mandamus quod clavigeri cujuslibet ecclesie nostre Aquensis diocesis annuatim mutentur: et novi quos duos et ydoneos esse volumus assumantur, et in principio sue creationis jurent se jura bona proventus et redditus dicte ecclesie ad fabricam pertinentes fideliter et legaliter ministrare et in utilitatem dicte ecclesie et non in alios usus pro posse convertere aliis parochianis non mutuare, utilia procurare et inutilia evitare.
Item ordinamus quod in archa communi dicte fabrice pecunia statim, dum recepta fuerit, et alia bona mobilia includantur et sint due claves et due sere quarum unam deferat rector ipsius ecclesie et aliam deferant clavigeri antedicti.
Et in abstrahendo pecuniam et alia bona a dicta archa vocentur duo vel tres probi viri dicte parochie preter rectorem et clavigeros ante dictos et in fine anni clavigeri prefati rectori et dictis probis viris et novis clavigeris nec non et nobis, dum per nos fuerint requisiti, legale computum de impensis et receptis juramento medio reddere teneantur.
Contrarium facientes ad restitutionem plenariam teneantur et indignationem omnipotentis Dei et excommunicationis penam se non dubitent incursuros.
(3) De interdictis.
Item ordinamus quod cum culpa domini temporalis vel patrisfamilias frequenter familiam supponi ecclesiastico interdicto contingat, proles infra septennium existentes aut illos qui tempore late sententie de familia minime existebant vel erant, sed conductitii et postmodum audita sententia laqueum ipsius evadere cupientes servire dimittunt, nullatenus ligari volumus nec supponi sententie interdicti.
(4) De celebratione missarum.
Item cum infra octavas festi corporis Christi responsorium: omnium secundum regulam Aquensis ecclesie inchoetur, ordinamus quod propter indulgentiarum merita in sequenti dominica post octavas amodo inchoetur; officium vero diurnum pariter et nocturnum duorum dierum sequentium post octavas, nisi festum supervenerit, ut in sexta feria et sabbato de octavis volumus celebrari.
(5) De deberiis defunctorum.
Ad decidendum altercationes et dubia que inter rectores parochialium ecclesiarum et eorum parochianos super deberiis defunctorum ipsis rectoribus debitis in nostra Aquensi diocesi frequenter insurgunt, declarando consuetudinem generalem que, ut plurimum, in eadem diocesi observatur et approbando eam tamquam juri consonam et rationi, sic distinguendo duximus statuendum.
Aut defunctus erat infra annos discretionis, puta septennium, nex erat doli capax, et tunc cum non egeat suffragiis ecclesie, deberia non solvantur, nisi et in quantum fuerit consuetum, sicut est consuetudo in aliquibus parochiis de infantibus sui juris et dominis hereditatum ut pro eis faciant suffragia, saltim eorum amicis defunctis et parentibus profutura et deberia persolvantur.
Si vero ad annos discretionis pervenerat et erat doli capax, si habeat quoquo modo seu undecumque aliquid proprium, fiant pro eo suffragia ecclesie, cum eis tanquam peccator indigeat, et per consequens deberia persolvantur, in quantum ejus suppetunt facultates; cum enim caritas ordinata incipiat a seipsa: commodius est et rationi convenientius: ut de bonis suis ejus subveniatur anime quam quod ad alios passim bona hujus modi devolvantur.
Si autem nil habeat re sed tantum spe, utpote quia erat filius familias heres futurus, tunc fiant suffragia et solvantur deberia.
Si vero erat filius familias non heres, nec adhuc pubes, solvatur tantum terragium magnum, nec alia majora deberia persolvantur, nisi parentes ejus vel amici eum majoribus et solempnibus officiis voluerint honorari.
Sed si jam erat pubes, puta vir in XIVo anno, mulier in XIIo vel ultra, fiant solempniter officia, orationes ecclesie et suffragia, et per parentes, si solvenda sint, et deberia ejus persolvantur.
Verumtamen si erat doli capax pubes pauper non habens aliquid re vel spe quia erat sui juris, vel erat filius familias habens parentes notabiliter pauperes, tunc pro eo amore Dei fiant suffragia, et ministrentur ecclesiastica sacramenta, et fiant officia, et deberia minime persolvantur.
Hoc tamen proviso ante omnia quod in premissis casibus per capellanos rectores et ecclesiarum ministros gratis et libere absque ulla exactione, pactione, conventione, transactione, compositione, fidejussione, seu obligatione quacumque precedente celebrentur exequie et alia divina officia et conferantur ecclesiastica sacramenta, ne crimine nephando simonie valeant annotari.
Sed ex post facto compellantur layci prefatas laudabiles consuetudines devotione fidelium introductas et presenti nostra constitutione declaratas effectualiter observare.
Per hec autem non credant dicti rectores et capellani ad exigenda et extorquenda nova in suis parochiis et insolita deberia sibi licentiam quomodolibet attributam.
(6) Constitutio domini Benedicti pape XII super procurationibus recipiendis posita in effectu pro majori sui parte.
Benedictus etc. vas electionis Paulus etc...
Statuimus quod cum in Francie, Navarre et Majoricarum regnis ac ceteris provinciis ac partibus adjacentibus et vicinis eisdem, Archiepiscopi et episcopi aliique prelati, quibus id de jure vel de consuetudine competit, suos subditos personaliter, visitabunt: iidem archiepiscopi a suis et suffraganeorum suorum Cathedralibus ecclesiis pro procuratione unius diei, sive in victualibus, sive a volentibus in pecunia ultra trecentorum: a monasteriis vero ac ecclesiis, vel prioratibus secularibus vel regularibus habentibus collegium duodecim vel plurium personarum, ultra ducentorum quinquaginta.
Ab habentibus vero pauciorum personarum collegium seu conventum et quibuslibet aliis ecclesiis, prioratibus et locis, ultra ducentorum.
Episcopi vero ab ecclesiis Cathedralibus, ultra ducentorum.
A monasteriis etiam et ecclesiis aliis ac prioratibus secularibus vel regularibus collegium habentibus XII vel plurium personarum, ultra centum sexaginta.
Ab habentibus vero pauciorum collegium personarum et quibuslibet aliis ecclesiis, prioratibus et locis, ultra centum quinquaginta.
Abbates quoque a monasteriis habentibus collegium XII vel plurium personarum, ultra centum.
Ab aliis vero habentibus minus collegium, ac ecclesiis, prioratibus et locis quibuscumque, ultra octoginta.
Archidiaconi vero ultra triginta quinque.
Archipresbyteri vero ultra octo turonensium argenti valorem recipere non presumant.
Si vero prefati archiepiscopi et prelati alii ex privilegio apostolico per alios visitare et procurationes recipere valeant in pecunia numerata; iidem archiepiscopi a suis et aliis Cathedralibus ecclesiis, ultra centum et XX.
A monasteriis vero et ecclesiis aliis, ac prioratibus secularibus vel regularibus habentibus collegium duodecim personarum vel plurium ultra centum.
Ab habentibus vero minus collegium ultra octoginta.
Episcopi etiam ab eisdem ecclesiis, monasteriis, prioratibus atque locis, ultra octoginta.
Abbates, ultra sexaginta; archidiaconi, ultra triginta turonensium grossorum valorem non recipiant quoquo modo; Ita quod expense seu sumptus universi, seu taxatio pecuniaria unius procurationis, videlicet totius diei in pecunia, vel victualibus et necessariis aliis, ultra dictas summas vel taxationes seu valores earundem pretextu cujusvis consuetudinis non ascendant, vel ab ipsis prelatis, vel familiis eorundem quicquid exigere vel recipere liceat etiam a volente.
Nostre tamen intentionis existit quod si ex conventione, vel consuetudine, ecclesie tam cathedrales quam alie quelibet seu persone prelatis quibusvis visitantibus, ut prefertur, minus debeant vel consueverint solvere, quam per nos superius est statutum, ad solvendum ultra conventionem vel consuetudinem nullatenus astringantur; proviso nichilominus quod in locis quibuslibet, secundum quod major vel minor copia rerum fuerit in eisdem, nec non juxta majorem vel minorem personarum et evectionum hujusmodi visitantium quantitatem expensarum majorum vel minorum, debita moderatio teneatur, ita tamen, quod majores expense non excedant summam superius limitatam.
Insuper omnibus episcopis et aliis superius nominatis visitantibus, ne ultra conventionem vel consuetudinem hujusmodi circa personas et loca ubi fuerint, nec ultra moderationes et taxationes predictas quicquam presumant recipere, districtius inhibemus.
Volentes etiam constitutionem presentem pene adjectione juvari, statuimus quod si dicti visitantes per se, vel si ex privilegio per alios visitationis officium exercuerint, et procurationes receperint, ipsi vel familiares eorum ultra moderationes vel taxationes predictas aliquid scienter exegerint, vel receperint etiam a volente, duplum hujusmodi quod ipsis iidem prelati vel ipsis scientibus aut ratum habentibus, eorum familia taliter exegerint vel receperint, infra duos menses post receptionem seu scientiam hujusmodi ecclesiis, a quibus illa receperint restituere teneantur.
Et idem de his qui pro ipsis prelatis visitationis officium exercebunt, si per se vel alios ultra moderationes vel taxationes predictas quidcumque exegerint seu receperint etiam a volente, alias duplum ipsum ultra dictum tempus restituere differentes, prelati ingressum ecclesie sibi noverint interdictum.
Hi vero pro dictis prelatis visitationem hujusmodi, ut premittitur, exercentes, ab officio et beneficio noverint se suspensos, quousque gravatis ecclesiis, seu locis de hujusmodi duplo plenariam satisfactionem impendant nulla in his donantium remissione, liberatione seu gracia valitura.
Ceterum, moderationes et taxationes hujusmodi in illis locis volumus observari, in quibus id fieri poterit secundum ecclesie, monasterii et loci alterius facultates.
In aliis autem tantam precipimus modestiam adhiberi, quod per hec que ad exonerationem locorum et ecclesiarum facienda previdimus eis non debeat prejudicium generari, nec per hec dicti prelati exigendi, amplius quam ipsi subditi pati possint, indultam sibi extiment potestatem.
Premissis quoque adjiciendo statuimus quod si dicti prelati vel aliquis eorundem ex apostolica indulgentia vel consuetudine seu de jure petant sibi ab ecclesiis, monasteriis et locis aliis ecclesiasticis eorumque capitulis, collegiis, vel conventibus, rectoribus, seu personis moderativum seu caritativum subsidium exhiberi, non possint a singulis ecclesiis, monasteriis, locis pro subsidio hujusmodi ultra petere et recipere, etiam a volente, nisi quantum ascenderent singule procurationes in pecunia per nos superius moderata, quas iidem prelati reciperent quando ex privilegio per alium visitarent.
Porro turonenses predictos tales fore intelligimius quod duodecim ipsorum valeant unum florenum bonum et puri auri legalis ponderis cugni Florentie etc.
Nulli ergo omnino hominum liceat etc.
(7) De officio beate virginis Marie in sabbato celebrando.
Cum beatissima virgo Maria mediatrix Dei et hominum venie impetratrix et adjutrix sit precipua peccatorum, statuimus et ordinamus ut qualibet die sabbati in quo non intervenerit festum novem lectionum vel octave precipue, dicatur in solidum solempne officium virginis gloriose novem lectionum, nocturnum pariter et diurnum juxta dispositionem et temporis qualitatem, ut videlicet a festo Assumptionis usque ad festum Nativitatis dicatur officium de Assumptione et sic deinceps, prout, festorum beate Marie virginis ordo inquiret, excepto tamen tempore Adventus et Quadragesime et jejuniorum quatuor temporum, in quibus modum solitum volumus observari.
(8) De festis colendis.
Ad divini cultus augmentum, cum pene adjectione omnes dies dominicos et ceteros solempnes majestati divine et sanctis deputatos a vespera in vesperam reverenter coli precipimus, et in eis ab omni servili et mundano opere abstinere, nisi forsan evidens famis, funeris, infirmitatis, vel alia notabilis urgeret necessitas, vel pietas suaderet vel esset res propter inundationem aquarum seu ventum validum vel alias illo tempore peritura.
Si quis vero, cessante dicta necessitate vel pietate vel alia premissa causa excusabili et legitima, die dominica opus rurale vel mecanicum vel vel aliud servile lucri seu cupiditatis causa publice exercuerit, vel merces publice vendiderit, seu venales publice exposuerit, vel ad mercatum portaverit, nisi sit coquus carnifex, vel panifex, vel similis qui humana necessitate excusantur, sive qui impudenter Deum vel virginem Mariam publice blasfemaverit, excommunicatus sit ipso facto; a qua excommunicatione non absolvetur, donec unum cereum accensum unius libere cere vel minoris quantitatis ad arbitrium rectoris parochialis offerat humiliterad altare; cui quidem rectori seu ejus vicario quoad hanc absolutionem concedimus potestatem.
In civitate vero Aquensi et ejus suburbiis dictum cereum offerri volumus ad altare capelle virginis Marie de capite pontis Aquensis et absolutionem per nos tantum vel officialem nostrum Aquensem prestari, exortantes judices seculares ut appositione pecuniarie pene vel corporalis nobis in premissis coadjutores existant.
(9) De clericis conjugatis
Propter scandala, altercationes et dubia que frequenter super privilegiis clericorum conjugatorum insurgunt, juxta dispositionem juris communis, statuimus et ordinamus quod clerici conjugati etiam cum unicis et virginibus nullo gaudeant privilegio clericali, nisi tonsuram et vestes insimul deferant clericales, preterquam si ex justa et rationabili causa, utpote justa causa timoris, seu propter libratam alicujus notabilis domini ecclesiastici vel mundani, videlicet Episcopi, Senescalli, Baronis, vel alterius superioris gradus seu propter paupertatem vel aliam necessitatem, seu propter infirmitatem vel debilitatem, capitis calviciem, pilorum carentiam seu aliam justam causam et rationabilem tonsuram dimitterent seu clericalem habitum transformarent; tunc enim ac si portarent, cum ex causa dimiserint, eos gaudere dicto privilegio volumus, sicut prius excommunicantes et excommunicatos publice denunciari precipientes omnes et singulos consules, juratos, baiulos, et alios judices seculares contra presentem nostram constitutionem veniendo prefatos clericos capientes seu alias per violentiam detinentes.
(10) De sententia excommunicationis.
Cum excommunicati in vilipendium, contemptum et enervationem censure ecclesiastice et in vita et sanitate de absolutione et reconciliatione non curent, cogitantes et impudenter asserentes se saltim in infirmitate seu morte, etiam invitis excommunicatoribus et creditoribus, absolvendos, ea propter statuimus ut si quis excommunicatus publice ab homine vel a jure per annum in excommunicatione steterit, etiam si in mortis articulo absolutus fuerit, usque ad condignam satisfactionem ecclesiastica careat sepultura.
Talem insuper sepelientes scienter, si layci, sint excommunicati; clerici vero ab officio et beneficio sint suspensi.
(11) De usurariis.
Item excommunicamus et excommunicatos publice denunciari mandamus omnes et singulos usurarios manifestos aliquid ultra sortem recipientes seu fructus pignorum in casu non permisso, deductis expensis, a jure in sortem non computantes, et eos pena contra manifestos usurarios in jure edita decernimus puniendos.