Inscriptio. [1]
Constitutiones reuerendi in Christo patris domini Egidii, Toletani archiepiscopi. 
Prooemium archiepiscopi. [2]
Pateat uniuersis quod nos Egidius, miseratione diuina Toletanus archiepiscopus, primas Hispaniarum et regni Castelle cancellarius, pridie kalendas Ianuarii, anno natiuitatis Domini millesimo trecentesimo tricesimo nono, apud Toletum, de et cum consilio et consensu uenerabilium uirorum Blasii Ferdinandi, decani, et capituli nostre Toletane ecclesie constitutiones, declarationes et moderationes edidimus subsequentes. 
(1) Synodalis est. 
De celebratione missarum. [3]
Item, constitutionem bone memorie domini Johannis, Toletani archiepiscopi, que incipit Nonnulli [4], in qua in fine statuit quod quicumque saltim quater in anno non celebrauerit, fructus beneficii eiusdem anni perdat, fabrice eiusdem ecclesie applicandos, hoc presenti declaramus statuto quod perdat scilicet per sententiam ipsos fructus. 
(2) Synodalis est. 
De penitentiis et remissionibus. [5]
Preterea, quia idem dominus Johannes in alia constitutione, que incipit Ad aures nostras, [6] statuit ut quicumque aliquem deierantem in foro anime, absque ipsius speciali licentia, nisi in mortis periculo et tunc iniuncta satisfactione, absolueret, cum casum ipsum sibi, ex causis in dicta constitutione contentis, reseruasset, excommunicationis sententiam incurreret ipso facto. 
Reuocantes sententiam excommunicationis huiusmodi, huic adicimus constitutioni quod qui contrarium fecerit, leso seu defraudato satisfactionem et emendam integram et nobis tantumdem soluere teneatur. 
(3) Synodalis est. 
De uita et honestate clericorum. [7]
Denique, quia Johannes Vincentii, quondam dicti domini Johannis generalis uicarius, in constitutione synodali que incipit Cum morum honestas [8] statuit quod clericus ubique habitum et tonsuram non deferens clericales, si in sacris, ab officio et beneficio, si in minoribus et beneficiatus sit, a beneficio eo ipso sit suspensus. 
Hanc constitutionem moderamus et declaramus quod clericus sic excedens, non eo ipso, set per sententiam sit suspensus. 
Conclusio. [9]
Datum loco, die, mense et anno prefixis. 
