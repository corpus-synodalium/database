SAne rem cognoscentes non rectam fieri in hac Andegavensi Dioecesi, quam aestimavimus communi sanctione mederi, quoniam calumnias odimus, dolum, et tergiversationem aversamur: 
Propterea existimavimus legitimis hujusmodi egere actus medelis. 
Didicimus enim quod nonnulli Clerici Parochialium Ecclesiarum Andegavensis Dioecesis, aut quivis alii, de rotulis et registris in quibus nomina excommunicatorum conscribuntur, seu conscribi debent ac tenentur, propter favorem, sordes, gratiam, aut timorem scribere et inserere praetermittunt; aut scripta delent, subticent, seu non nominant; aut alio dolo, seu negligentia omittunt; aut ita cito legunt, quod non possunt audiri, ut sic propter censuram excommunicati non patiantur ruborem, et ita non timetur, immo potius vilescit ecclesiastica censura, nec excommunicati a communibus actibus excluduntur. 
Quibus attentis nos volentes eorum praevaricationibus, versutiis, ac malitiis obviare, in praesenti hac Synodo statuimus, ut quicumque nomen, seu nomina cujuscumque excommunicati de registris seu rotulis, in quibus scripta sunt deleverint, removerint, seu cancellaverint, nisi prius de absolutione sibi constiterit; aut scriptum non legerit, seu aperte non nominaverit, aut scribere omiserit, ut praemittitur, postquam sibi de excommunicationis sententia constiterit infra tres dies a tempore praesentationis sententiae, si Rectori aut Capellano fuerit praesentata; si Presbyteri fuerint, in ipsos sententiam suspensionis in hoc scripto ferimus, et ex tunc decernimus, et volumus incursuros, si dolum vel culpam adhibuerint in praemissis, vel aliquo praemissorum. 
Et si Clericus, vel alias laicus fuerit qui circa praemissa, vel aliquod praemissorum dolum vel culpam, ut praemittitur commiserit, in eos in hoc scripto excommunicationis sententiam promulgamus. 
Cum in Statutis Synodalibus praedecessorum nostrorum caveatur expresse, quod si qui excommunicati fuerint, et in excommunicatione perstiterint per duos menses, aut per annum, autoritate Concilii, quod uxor, et familia sunt Ecclesiastico suppositi interdicto, et licet tanto tempore plures in excommunicationis sententia perstiterint, ita quod familia est interdicto supposita Ecclesiastico: volumus et mandamus, quod ad Ecclesiam et divinum Officium non admittantur aliqui de familia, durante interdicto, quandiu Principalis Dominus fuerit excommunicationis sententia innodatus; nec similiter ad Ecclesiasticam sepulturam, nisi cum eis per nos duntaxat fuerit dispensatum. 
Praeterea interdicimus omnibus Archidiaconis, Archipresbyteris, et Decanis ne super interdicto valeant dispensare, cum super hoc non est eis permissa facultas. 
Praeterea sunt nonnulli Rectores, Capellani, et Clerici Parochiales, qui monitiones autoritate judicum Ordinariorum, et delegatorum, cum clausula prima, alioquin ipsos quos in his scriptis ex tunc, etc, directas executioni debitae demandandas, qui circa executionem ipsarum interdum dolum et negligentiam committere non verentur; interdum propter favorem, sordes et gratiam debitorum; et interdum in odium creditorum, quae pessime deducantur in eorum praejudicium, et jacturam, et in periculum animarum ipsorum debitorum. 
Ipsas vero monitiones exequi differunt, et morantur, asserentes debitorum copiam se non posse invenire, qui, si mallent, de facili reperire valerent; et interdum executione facta earumdem eas differunt sigillare, asserentes, et credentes praedictos debitores excommunicationis sententiam non posse incurrere, donec literae monitionum fuissent redditae sigillatae. 
Ex quorum dolo et negligentia creditoribus imminet damnum grave, et debitoribus periculum animarum, qui quamplurimum excommunicati discedunt, qui revera excommunicationis sententiam incurrunt postquam est eis monitio facta, et nunciata, et mora adhibita in parendo mandatis ex parte ipsorum debitorum, quorum nomina omittunt inter excommunicatos registrare, innitentes eorum erroribus, et negligentiis crassis et supinis, qui taliter excommunicatos non reputant innodatos, donec litera fuerit sigillata. 
Propter quod nos in praesenti Synodo statuimus in ipsos Rectores, Capellanos et Clericos, aut alias literatos, qui circa monitiones praedictas faciendas dolum et negligentiam commiserint in posterum, quibus fuerint praesentatae, aut qui factas, elapsa die qua monitiones fuerint factae et nunciatae, distulerint sigillare requisiti, aut irregistrare inter excommunicatos elapsa supradicta die suspensionis et excommunicationis sententiam, ac in his scriptis promulgamus; et ipsos Rectores, et Capellanos suspensionis; Clericos, et literatos excommunicationis sententiae volumus subjaceri. 
Interdicimus omnibus Clericis parochialium Ecclesiarum, sub poena excommunicationis, ne Procuratoris officium publice vel communiter exercere praesumant; cum in praedicto officio multas calumnias, dolos, et fraudes ipsos cognoverimus et repererimus commisisse. 
Qui si contrarium facere praesumpserint, ipsos privari volumus utroque officio perpetuo in dioecesi Andegavensi, nec in aliqua Ecclesia parochiali, vel Curia esse ulterius admittendos. 
Praeterea sunt nonnulli, qui dant, et passant memorialia, et in eis contra debitores seu reos passantes fertur sententia excommunicationis seu suspensionis, si termino inter partes convento, et in memorialibus contento deficerent debitores, vel rei in complendo vel solvendo quod in praedictis memorialibus reddere et solvere promiserint: ita quod elapso termino excommunicati praedicti passantes propter moram quam faciunt de reddendo et solvendo quod promiserint in termino constituto. 
Iterum quia cognovimus, quod multi tales, et talia passantes, et non complentes modo et forma in praedictis memorialibus contentis excommunicati sunt, nec praedictam excommunicationis sententiam verentur, et quidem post terminum satisfaciunt creditoribus quibus talia memorialia passaverunt, absolutionis beneficium impetrare non curant, sed in excommunicatione quandoque moriuntur, credentes quod postquam satisfecerint, vel memorialia receperint, non sit eis beneficium absolutionis necessarium. 
Propter quae volumus, et mandamus quod judices, et passatores memorialium praedictorum recipiant juramenta ab eis creditoribus, quibus dantur, et passantur memorialia, quod termino elapso portabunt, et exhibebunt Rectori Curato illius qui passavit ad registrandum ipsum inter alios excommunicatos, nisi ante terminum gratiam vel dilationem longiorem termino concesserit debitori. 
Et volumus quod Notarii qui scripserint dicta memorialia de juramento faciant et de modo. 
