Inscriptio [1].
Secunda synodus domini Francisci de Paholaco, episcopi Dertusensis, celebrata tertio idus novembris anno Domini millesimo trecentesimo decimo quarto.
De mutatione synodi.
Et celebrabitur dominica secunda post festum Resurrectionis Domini.
Nos Franciscus, miseratione divina Dertusensis episcopus, in sede nostra Dertusensi sanctam synodum celebrantes, attendentes quod propter mutationem temporis, aestatis videlicet et hiemis, rectores dioecesis ante dictae convenientes ad dictam civitatem in festo sancti Martini ad celebrandam synodum, iuxta consuetudinem Dertusensis ecclesiae antiquitus observatam, sustineant usque ad haec tempora plurimos labores ac suarum pericula personarum, cum propter inundationes aquarum et nivium, tum etiam propter frigora quae tunc vigent.
Volentes huiusmodi pericula evitare, de consilio et assensu nostri capituli et rectorum exsistentium in synodo supra dicta, constituimus et ordinamus quod de cetero dicta synodus celebretur in ecclesia Dertusensi secunda dominica post festum Resurrectionis dominicae, non obstantibus constitutionibus synodalibus per praedecessores nostros editas, in quibus statutum fuerat quod praedicta synodus in festo sancti Martini deberetur annis singulis celebrari, quas in hoc penitus revocamus, aliis contentis in ipsis constitutionibus in suo robore duraturis.