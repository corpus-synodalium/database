Statuta provincialia ecclesie Coloniensis.
Heynricus, Dei gracia sancte Coloniensis ecclesie archiepiscopus, Sacri Imperii per Ytaliam archicancellarius, sacro presenti provinciali consilio ad perpetuam rei memoriam.
Reipublice curam gerentes illud affectanter in corde gerimus, ut nostris subjectis pacem quietem et tranquillum statum preparemus, ac nunc novorum edicione nunc antiquorum extensione decretorum libertatem et emunitatem ecclesiasticam conservemus, ac insurgendum contra ipsam conatus et appetitus noxios eciam penarum adjectionibus refrenemus.
Sane jam dudum felicis recordacionis dominus Engelbertus, archiepiscopus Coloniensis, predecessor noster, speculator providus et suorum subditorum defensor inclitus, ad manutenendam et defendendam libertatem et emunitatem ecclesiarum et ecclesiasticarum personarum, ut eorum qui in sortem Domini sunt vocati, quamplura ultra provisiones tam juris canonici quam civilis statuta synodalia tam salubria quam utilia et necessaria promulgavit, eaque penarum adjectionibus sicut extitit expediens vallavit provide et consulte.
De consilio et consensu nostri capituli Coloniensis ac venerabilium patrum dominorum Godefridi Osnoburgensis et Godefridi Mindensis ac procuratorum venerabilium patrum dominorum Odulphi Leodiensis et Ludowici Monasteriensis ecclesiarum episcoporum, nostrorum suffraganeorum, et procuratorum ecclesiarum Traiectensium, ipsa Traiectensis ecclesie sede vacante, in presenti nostro consilio provinciali congregatorum, -- salvis predictorum suffraganeorum nostrorum statutis sinodalibus, si que habent, eis et eorum ecclesiis monasteriis et piis locis ecclesiasticisque personis plenius providentibus, quibus per presentes prejudicare non intendimus sed ea in suo robore volumus permanere, -- auctoritate presencium approbanda innovanda et autorisanda ac ad totam nostram provinciam, ut uniformitas in ea inducatur, duximus in omnibus suis forma modo et tenoribus extendenda, ipsaque ad totam nostram provinciam extendimus per presentes.
Decernentes ea ut provincialia statuta et decreta ammodo debere firmiter teneri et observari.
Quorum quidem statutorum tenor de verbo ad verbum dinoscitur esse talis:
(1) De injectoribus manuum in clericos.
Statuimus ut sacrilegi, qui suadente dyabolo Dei timore postposito manus iniciunt in clericum vel alias personas ecclesiasticas et religiosas temere violentas et ex hoc incidunt in excommunicacionis sentenciam canonis jam prolati, per frequentem denunciacionem et communionis denegacionem reconsiliacionis graciam querere et de offensa satisfacere compellantur, cum de injectione huiusmodi constiterit per evidenciam facti vel publicam famam, vel aliam fidem coram loci ordinario faciendam, vel per juramentum injuriam passi si fuerit persona honesta et fidedigna, vel per testes in loco in quo sacrilegi domicilium habuerint et in quo sacrilegium committitur.
Si committens fuerit dominus loci, cessetur a divinis et ipsi sacrilegi per omnes ecclesias conventuales parrochiales et capellas civitatis Coloniensis vel aliarum civitatum, si injuria in civitate committatur, singulis diebus dominicis et festivis excommunicati publice nuncientur, nominatim si eorum nomina sciri possunt alioquin in genere.
Si injuria extra civitatem committatur, similiter denuncientur per omnes ecclesias conventuales parrochiales et capellas decanatus illius vel eciam archidiaconatus, in quo hoc contingit.
Ita tamen quod nichilominus ad denunciacionem eorundem pro ipso forefacto ubicunque commisso et intra emunitatem et extra ultra procedatur per loci ordinarium, prout hoc visum fuerit expedire.
Si vero predicti sacrilegi per mensem huiusmodi denunciacionem sustinuerint minime satisfacientes, ex tunc singulis diebus dominicis et festivis, campanis pulsatis candelis extinctis, per omnes ecclesias conventuales parrochiales et capellas, ut proxime dictum est, denuncientur excommunicati et ab omnibus arcius evitandi, donec leso nobis et ecclesie satisfecerint competenter.
Et evitentur, donec auctoritate apostolica absolucionis beneficium consequantur.
Quod si per dimidium annum in excommunicacione perstiterint huiusmodi denunciacionibus vilipensis, si layci nobiles fuerint huiusmodi sacrilegium committentes, terre et eorum districtus, si eos habuerint, ipso facto ecclesiastico sint suppositi interdicto; quod nullatenus relaxetur, nisi de commisso fuerit legitime satisfactum.
Si autem alii fuerint quam nobiles, domini terre, in quorum districtibus manent, ex tunc moneantur per loci ordinarium, ut dictos sacrilegos compellant per bonorum, que in suis habent districtibus, subtractionem vel quemcunque alium modum, ut ipsi sacrilegi satisfaciant et absolucionis beneficium requirant.
Et si ipsi domini in hoc negligentes fuerint, ex tunc per loci ordinarium excommunicentur.
Quam excommunicacionis sentenciam si sustinuerint animo indurato usque ad annum, ex tunc terra eorum ecclesiastico sit supposita interdicto; salvis penis contra delinquentes huiusmodi et participantes constitutis, ad quas procedatur nichilominus, prout hoc visum fuerit expedire.
(2) De incendiariis.
Item contra incendiarios et effractores ecclesiarum et monasteriorum, cum ipso facto sint excommunicati, eodem modo statuimus procedi; et mandamus adicientes, ut si habuerint terram vel districtum, illa post tres menses a tempore perpetrati criminis ecclesiastico supposita sit interdicto.
Cum autem incendiarii aliarum rerum et bonorum ecclesiarum et monasteriorum sint tamquam sacrilegi excommunicandi, statuimus, ut tales moneantur, nominatim si eorum nomina sciri poterint alioquin in genere, per ordinarium loci, in quo committi contingit huiusmodi forefactum, ut infra septem dies a die monicionis satisfaciant.
Alioquin idem ordinarius ex tunc sine dilacione ipsos excommunicet et excommunicatos denunciet et faciat denunciari in locis, ubi hoc visum fuerit expedire.
Ita quod, nisi infra quindecim dies a tempore excommunicacionis et denunciacionis satisfecerint, ex tunc singulis diebus festivis et dominicis, candelis extinctis et campanis pulsatis, per omnes ecclesias conventuales parrochiales et capellas civitatis, si in civitate contingit, vel decanatus vel archidiaconatus illius loci excommunicati nuncientur publice, sicut de incendiariis ecclesiarum est premissum.
Et si per sex menses in excommunicacione contumaciter perstiterint, si habent districtus, illi sint ex tunc interdicti. Aliorum autem districtus non habendum domini moneantur, et procedatur sicut superius de injectoribus manuum continetur.
(3) De violatoribus emunitatum.
Item statuimus de hiis, qui violant ecclesiarum emunitates seu dotes, ut violatores huiusmodi, videlicet qui hominem de emunitate seu dote extraxerint vel aliam rem abstulerint vel alio modo eam presumpserint violare, quos nos tamquam sacrilegos in hiis scriptis excommunicamus, simili modo quo diximus de incendiariis bonorum ecclesiarum publice excommunicati nuncientur.
Et si plures fuerint vel judex secularis, qui huiusmodi violenciam fecerint, locus, in quo domicilium talis habuerit, sit ipso facto interdictus.
Et in loco, ubi emunitas lesa fuerit, cessetur a divinis.
(4) De raptoribus bonorum ecclesie.
Item ad reprimendam presumpcionem importunam raptorum predonum et invasorum bonorum et rerum ecclesiarum monasteriorum et ecclesiasticarum personarum statuimus, ut quilibet locus seu parrochia nostre civitatis seu provincie, ad quam vel ad quem ipsi predones raptores et invasores pervenerint seu preda vel spolia vel rapina deducta fuerit vel ubi prede ipsius emptor fuerit, ipso facto sit ecclesiastico suppositus interdicto; et quamdiu ibi fuerit, cessetur penitus a divinis.
Et si per triduum ibi steterint, licet ex tunc recesserint vel ad alia loca se transtulerint vel preda seu spolium alias deducta fuerit, nichilominus parrochia seu locus, in quo triduum manserant vel ubi preda consumpta fuerit, maneat per duos menses interdictus, nisi medio tempore fuerit satisfactum.
(5) De invasoribus.
Item predones raptores invasores huiusmodi et eorum receptores necnon predarum emptores per ordinarium moneantur, nominatim si eorum nomina sciri poterunt alioquin in genere, ut infra triduum post monicionem ipsam predam spolium vel rapinam restituant et condigne satisfaciant.
Alioquin tamquam sacrilegi sentenciam excommunicacionis, quam nunc ferimus in hiis scriptis, ex tunc incurrant ipso facto et excommunicati per locorum ordinarios et eorum plebanos publice nuncientur.
In qua excommunicacione si satisfactione neglecta duraverint per quindenam, ex tunc per omnes ecclesias conventuales et [1] parrochiales decanatus illius, in quo rapina committitur vel ipsi sacrilegi domicilium habent, vel eciam si opus fuerit civitatum et aliorum locorum, campanis pulsatis candelis extinctis, usque ad satisfactionem condignam nuncientur excommunicati singulis diebus dominicis et festivis.
Quod si per dimidium annum in excommunicacione perstiterint, ex tunc subjaceant penis expressis superius contra eos, qui manus iniciunt in clericos violentas; et super hoc, ut ibi diximus, procedatur.
(6) De decimarum injuriatoribus.
Item ut cum sacrilegi censeantur, qui injuriose subtrahunt aut auferunt tributa egencium animarum, videlicet decimas ad hoc a Domino institutas ut sint cibus in domo Dei, et eas ecclesiis, quibus debentur, non persolvunt subreptores multorum bonorum, que ex justa solucione decimarum solent Domino largiente omnibus evenire, et incitatores sterilitatis pestilencie famis tempestatis et aliorum malorum, que frequenter eveniunt ex subtractione earundem, Statuimus, ut huiusmodi sacrilegi detentores ac raptores decimarum tam novalium quam aliarum, quos nos in hiis scriptis excommunicamus, per omnes ecclesias conventuales et parrochiales nostre civitatis et dyocesis per totum circulum cuiuslibet anni quolibet mense uno die dominico vel festivo, candelis extinctis campanis pulsatis, excommunicati publice et districte per ecclesiarum provisores nuncientur.
Et nichilominus ad ulteriora procedatur per loci ordinarium, si visum fuerit expedire.
(7) Ut bona clericorum sint absque theloneo.
Item statuimus, ut bona ecclesiarum et religiosorum et ecclesiasticarum personarum civitatis et provincie Coloniensium sint et maneant in omni loco tam in civitate quam extra et transeant tam in terris quam in aquis absque theloneo et qualibet exactione et sine omni impedimento libera et penitus absoluta.
Si qui vero contra hoc temere evenire presumpserint, contra ipsos tamquam invasores et raptores bonorum ecclesiarum, ut supra dictum est, procedatur.
(8) De grangiis et curtibus.
Item statuimus, ut quicunque nobiles vel alii ad prelia vel ad alias expediciones processuri jacuerint in grangiis et curtibus seu possessionibus seu bonis ecclesiarum vel ecclesiasticarum personarum vel monachorum cuiuscunque ordinis aut fecerint ibidem dampna et rapinas, nisi infra mensem post monicionem faciendam de rapinis dampnis et injuriis irrogatis satisfecerint lesis et dampnum passis, ipso facto sint excommunicati excommunicacione, quam in eos ferimus in hiis scriptis; et excommunicati publice usque ad satisfactionem condignam, ubi et quando expedire videbitur, nuncientur.
Et ulterius, crescente eorum contumacia, contra eos procedatur sicut contra bonorum ecclesiarum invasores, prout superius est expressum.
(9) De laycis qui se intromittunt de bonis clericorum.
Item statuimus, ut nullus laicus, cuiuscunque dignitatis vel condicionis existat, de bonis clericorum sive in vita sive in morte intromittat se; sed quilibet clericus de bonis suis sicut in vita ita in morte testamentum suum faciendi et de rebus suis disponendi per se vel alios, quibus hoc commiserit, liberam habeat facultatem.
Et illos, qui contra hoc statutum de bonis et rebus clericorum decedendum ausu sacrilego se ingesserint, nisi sint ipsorum clericorum manufideles seu ultimarum executores voluntatum, ex nunc sentencia excommunicacionis innodamus et per locorum ordinarios precipimus excommunicatos publice nunciari, donec ablata restituant et alias satisfecerint competenter.
In qua excommunicacione si per mensem perstiterint, ex tunc contra eos tamquam invasores bonorum ecclesiarum procedatur.
(10) De laycis clericos trahentibus ad judicium secuare.
Item cum clerici et religiosi coram judicio seculari non debeant in causam trahi sui vel ecclesie vel alicuius alterius nomine, vel a laicis contra eos sentencia dictari, hoc fieri sub intimacione excommunicacionis, quam ferimus in hiis scriptis, firmiter prohibemus.
Statuentes ut, si laycus clericum vel religiosum ad forum traxerit seculare, idem laycus omnino cadat a causa, et nichilominus per ordinarium ipsius excommunicatus denuncietur publice usque ad satisfactionem condignam.
Preterea judex secularis et scabini loci, in quo hoc contigerit, per ordinarium ipsius loci moneantur, ut de causa nullatenus se intromittant, penitus desistendo et revocando infra triduum, si in aliquo occasione huiusmodi in prejudicium ipsius clerici vel religiosi est processum.
Alioquin ipsi judices et scabini per eundem ordinarium sine dilacione qualibet excommunicentur et excommunicati publice usque ad satisfactionem condignam nuncientur.
In qua excommunicacione si per quindenam duraverint, locus ille ex tunc ecclesiastico sit suppositus interdicto; quod non relaxetur, nisi prius sufficienter sit satisfactum passo injuriam nobis et ecclesie.
Et judicium si quod contra ipsum clericum et religiosum est factum et si quid aliud subsecutum, sit penitus revocatum.
(11) De clerico trahente clericum ad judicium seculare et de judicibus secularibus de eis se intromittentibus.
Si vero clericus clericum in foro seculari suo vel ecclesie vel alicuius alterius nomine in causam traxerit, causam amittat.
Et si monitus ab ordinario in continenti non destiterit ac infra VII dies non satisfecerit in causam tracto nobis et ecclesie competenter, ab officio suo et beneficio sit suspensus ipso facto, donec satisfecerit competenter.
Et si suspensione huiusmodi durante ingesserit se officio vel beneficio, ab eodem ordinario excommunicetur et excommunicatus publice nuncietur.
Et si in huiusmodi contumacia et excommunicacione per tres septimanas permanserit, ex tunc beneficio, si quod habet cum cura vel sine cura, ipso facto sit privatus; et idem beneficium inhabilis ad rehabendum existat.
Si vero beneficium aliquod non habuerit, sit inhabilis ad habendum.
Contra judicem vero et scabinos, qui se de huiusmodi judicio vel causa intromiserint, procedatur sicut superius in proximo capitulo est expressum.
(12) De layco causam habente contra clericum.
Item dampnantes sub intimacione anathematis prohibemus detestabile statutum ymmo errorem, ab quibusdam laicis contra libertatem ecclesiasticam introductum, videlicet ut -- si laycus causam habet contra clericum vel ecclesiam conventualem seu monasterium seu quamcunque aliam domum religiosam, idemque clericus vel ecclesia possessiones vel alia bona habet in districtu judicis secularis, -- laycus ipse vel judex compellit clericum vel ecclesiam coram seculari judicio litigare racione possessionum vel bonorum eorundem, ipse judex secularis diem assignat clerico vel ecclesie ad litigandum coram eo; ad quam si non venerit sicut nec tenetur vel veniens coram eo noluerit litigare, bonis suis privat eundem, plurimas alias abusiones in hiis et consimilibus committendo.
Statuimus in hoc casu idem contra actorem judicem et scabinos observari, quod diximus de laico clericum trahente ad judicium seculare, ut -- judicibus ipsis et scabinis huiusmodi factum non revocantibus et alias non satisfacientibus competenter infra triduum post monicionem ab ordinario faciendam -- locus ubi hoc contingit ecclesiastico sit suppositus interdicto.
Quo durante per quindenam superior sive dominus illius judicis et scabinorum moneatur per ordinarium, ut tale forefactum procurent revocari et faciant infra VII dies post ipsam monicionem emendari.
Alioquin contra ipsum superiorem sive dominum procedatur, prout in statuto contra injectores manuum in clericos de nobilibus et dominis est expressum.
Eodem modo statuimus contra occupantes seu seculari judicio arrestantes bona ecclesiarum seu ecclesiasticarum personarum seu religiosorum procedi et idem observari.
(13) Ut laycis fiat de clericis justicia expedita.
Item ne laici occasionem habeant de defectu justicie contra clericos querelandi, statuimus sub pena excommunicacionis firmiter precipientes, ut prelati seu ordinarii clericorum et ecclesiarum laicis, contra ipsos clericos vel ecclesias causam habentibus, faciant, cum requisiti fuerint, secundum consuetudinem capitulorum si fuerit in ecclesia collegiata, vel alias de clericis non existentibus in collegio secundum jus scriptum vel consuetudinem, justiciam expeditam.
(14) De synodis.
Item statuimus, ut prelati seu ordinarii judices nostre civitatis et dyocesis in terminis jurisdictioni eorum subjectis synodum suam, qui ad hoc tenentur, observent per se vel per alios congruis temporibus, ab ipsis prelatis prout expedire viderint prefigendis; et, que corrigenda vel reformanda occurrerint, corrigant vel reforment; et omnes de parrochia illa, in qua synodus celebranda fuerit, quandocunque eis denunciata fuerit, ad ecclesiam et synodum veniant obedienter et jura synodalia observent reverenter, non obstante aliqua occasione vel consuetudine contraria, quam corruptelam reputamus et penitus reprobamus.
Soli tamen nobiles excipiantur, qui ad nostram synodum noscuntur pertinere specialiter.
Si qui vero laicorum contra hoc venire presumpserint et in hoc mandato sui prelati sive ordinarii non obedierint, sentenciam excommunicacionis, quam in hiis scriptis in ipsos ferimus, ipso facto vel omissione incurrant et excommunicati singulis diebus dominicis et festivis per plebanos eorum et alios prout hoc prelato ipsi expedire videbitur usque ad satisfactionem condignam publice nuncientur.
Si vero multitudo parrochie in causa seu culpa fuerit, locus ille, in quo synodum vel jura synodalia impediri contigerit, sit ipso facto ecclesiastico suppositus interdicto; quod non relaxetur, nisi de hoc satisfactum fuerit competenter.
Nobilibus vero, ne huiusmodi synodum vel jura synodalia impediant, sub pena excommunicacionis late sentencie firmiter inhibemus.
(15) De delictis impunitis.
Item, ne delicta seu commissa subditorum maneant impunita et ex hoc tribuatur aliis audacia delinquendi, statuimus, ut prelati in terminis eorum jurisdictioni subjectis sua jurisdictione libere utantur, tam in correctione quam in judicio et animadversione et aliis, que ad hoc videbuntur expedire, nec in hiis alter ab altero impediatur sed juvetur.
Et si alique sentencie a prelato in suum subditum propter ipsius excessus prolate fuerint, ille sentencie ab aliis prelatis inviolabiliter usque ad satisfactionem condignam observentur et eciam execucioni, si opus fuerit, demandentur.
(16) De officiis ecclesiasticis.
Item statuimus, ut judices ecclesiastici in judiciis sive causis officium suum, solum Deum et justiciam pre oculis habentes, fideliter exequantur.
Et si scienter per graciam vel per sortes aliquam partium in causis contra justiciam leserint, preter penas a jure statutas, quibus subjaceant, ipso facto incurrant sentenciam excommunicacionis a nobis latam in hiis scriptis; et nichilominus per superiorem contra eos, si opus fuerit, ad graviora procedatur.
(17) Ne judices ecclesiastici se intromittant de causis secularibus.
Item statuimus, ut de causis, ad forum seculare spectantibus, judices ecclesiastici nullatenus intromittant se; sed quam cito inter litigantes de hoc exceptum fuerit coram ipsis judicibus ecclesiasticis et ostensum, sicuti de jure fuerit faciendum, causam ad judicem secularem remittere non postponant.
(18) Ne impediatur jurisdictio ecclesiastica.
Item ne jurisdictionem ecclesiasticorum judicum, sive ordinarii fuerint sive delegati, a secularibus judicibus seu personis impediri et ex hoc, sicut a pluribus intemptatur, dissolvi contingat nervum ecclesiastice discipline, Statuimus, ut nullus secularium, sive nobilis fuerit sive alter qualiscunque, ecclesiasticorum judicum jurisdictionem in citacionibus monicionibus denunciacionibus excommunicacionibus et aliis modis, quibus jurisdictio ecclesiastica exercetur, per se vel per alium impediat aliqualiter vel retardet.
Et si contra hoc ausu temerario venire presumpserit et monitus ab ordinario vel delegato infra VII dies a die monicionis facte non destiterit omnino nec revocaverit et si quid in prejudicium premissorum attemptaverit, sentenciam excommunicacionis, quam in hiis scriptis ferimus in huiusmodi presumptores, incurrant ipso facto.
Quam excommunicacionem si per quindecim dies sequentes contumaciter sustinuerint, ex tunc, si nobilis fuerit vel dominus, terra ipsius et districtus, si quem habet, sint ipso facto ecclesiastico suppositi interdicto.
Et nichilominus in loco, ubi faciens impedimentum predictum vel procurans domicilium habuerit, cessetur a divinis, quousque impedimentum sit revocatum et alias legitime satisfactum.
(19) De captivatoribus clericorum.
Item quia in tantam vesaniam plerumque prorumpit quorundam perversitas perversorum, ut ausu sacrilego clericos et ecclesiasticas personas non sine violenta manuum injectione dampnabiliter capere eciam captivos exeerabiliter detinere non formident, Statuimus, ut clericorum captivatores, quicunque fuerint aut cuiuscunque dignitatis aut condicionis existant, cum omnibus auxilium consilium opem vel operam adhibentibus, per omnes ecclesias conventuales parrochiales et capellas civitatis et dyocesis, cum ipso facto excommunicacione canonis sint ligati, excommunicati, nominatim si eorum nomina sciri poterunt alioquin in genere, publice denuntientur, donec captivus sit liberatus et de forefacto fuerit leso nobis et ecclesie satisfactum.
Et si infra octo dies post huiusmodi denunciacionem captivus non fuerit liberatus, ex tunc iidem captivatores cum omnibus adhibentibus consilium auxilium opem vel operam, ut predictum est, nominatim quorum nomina sciri poterunt alioquin in genere, singulis diebus dominicis et festivis, campanis pulsatis et candelis extinctis, per easdem ecclesias et capellas excommunicati solempniter nuncientur.
Idemque observetur, si captivo liberato non fuerit leso nobis et ecclesie infra mensem satisfactum.
Et nichilominus evitentur, donec auctoritate apostolica absolvantur.
(20) Ubi captivus detinetur.
Item statuimus, quod in omni loco, videlicet civitate vel castro vel opido seu municione vel villa vel alio quocunque nomine vocetur, ubi clericus captivus fuerit deductus receptus vel detentus, eodem die cum ibi deductus receptus vel detentus fuerit et quamdiu ibidem extiterit, cessetur penitus a divinis, et ipse locus sit ipso facto ecclesiastico suppositus interdicto.
Et si per triduum ibi manserit captivus nec liberatus fuerit, locus ipse, quamvis postmodum captivus de eodem loco fuerit deductus, nichilominus maneat interdictus, donec captivus liberetur et modo predicto fuerit satisfactum.
Ut sic tam nobiles quam magnates ac eciam populares cum plebe contra malefactores et sacrilegos huiusmodi ex divinorum carencia provocati consurgant ad liberacionem illius, qui ausu sacrilego captivus detinetur, auxilium prestituri.
(21) De loco interdicto per mensem racione captivitatis.
Item si propter captivitatem vel detencionem clerici captivi locus, ubi detinetur vel ubi captivans habet domicilium, per mensem unum manserit interdictus, ita quod clericus liberatus non fuerit nec alias satisfactum, ex tunc interdictum ipsum ad totum decanatum, in quo locus ille consistit, extendatur et sit ipse decanatus totus interdictus.
Item si interdicto durante huiusmodi per quindenam clericus captivus non fuerit liberatus, ex tunc si nobilis fuerit vel potens vel alius quicunque habens terram jurisdictionem vel districtum, qui clericum captivavit vel detinet, terra et districtus eius, ubicunque fuerit, ecclesiastico subjaceant interdicto.
Et idem interdictum eademque pena observetur, si dominus vel nobilis vel alius quicunque, in cuius districtu vel jurisdictione captivans vel detinens clericum quamvis ab alio captivatum habuerit domicilium vel receptaculum, monitus ab ordinario loci infra quindenam a die monicionis facte ipsum clericum non procuraverit liberari.
(22) De obstinatis.
Item si captivans clericum vel religiosum aut detinens aut sacrilegus huiusmodi penis supradictis vilipensis congrua satisfactione neglecta et per unum annum in huiusmodi excommunicacione perdurare animo presumpserit obstinato, statuimus, ut nulli de filiis filiabus fratribus et sororibus filiis et filiabus fratrum et sororum usque ad tercium gradum inclusive linea descendenti et collaterali, illi eciam qui ad captivitatem huiusmodi opem vel operam impenderint vel captivum clericum in suis domiciliis detinuerint, ad ordines seu beneficia ac eciam prelaturas admittantur, cum ex delicto parentum ipso facto reddantur inhabiles ad huiusmodi consequenda, sub pena excommunicacionis late sentencie.
Statuentes et mandantes examinatoribus capitulis patronis archidyaconis et prelatis, ut nullum ex talibus ad ordines admittant, capitula nullum ex eis ad prebendas eligant, patroni nullum ex ipsis presentent, archidyaconi vel prelati tales non investiant ullo modo.
Alioquin capitula patroni archidyaconi ac prelati ipso facto jus suum amittant ea vice et ad proximum superiorem devolvatur.
Examinatores vero et archidyaconi aliquem ex talibus scienter ad ordines vel ad beneficia admittentes ipso facto sentenciam excommunicacionis incurrant.
Item de filiabus statuimus observandum: in claustris vel cenobiis cuiuscunque ordinis nullatenus admittantur.
Idem eciam quoad exclusionem huiusmodi in filiis filiabus nepotibus et neptibus eorum, qui ecclesias vel monasteria incenderint, si per annum in excommunicacione neglecta satisfactione perstiterint contumaciter, contra tales statuimus observandum.
Feoda eciam, si qua predicti sacrilegi ab ecclesiis vel ecclesiasticis personis tenuerint, post lapsum anni, per quem excommunicacionem sustinuerunt, ad ecclesias vel ecclesiasticas personas libere revertantur.
Ita ut, si ipsi sacrilegi ultra de huiusmodi feodis se ingesserint, contra eos tamquam invasores bonorum ecclesie procedatur.
(23) De fratribus et sororibus.
Item volentes, ut fratres et sorores filii et filie fratrum et sororum et alii in linea collaterali gradus predicti, qui sacrilegis et excommunicatis huiusmodi in suis maleficiis non assistunt nec astiterint et ad ipsa maleficia opem vel operam aut favorem non impenderint nec impendunt, sine culpa eorum aut sine causa non graventur ex maleficiis aliorum, Statuimus, ut iidem fratres et sorores filii et filie fratrum et sororum et alie persone linee collateralis penis supradictis quoad exclusionem ab ordinibus beneficiis et prelaturis huiusmodi non subjaceant antedictis nec constringantur eisdem, si infra eundem annum coram nobis aut capitulo et prioribus Coloniensibus se canonice expurgaverint, quilibet quarta manu, quod predictis sacrilegis in huiusmodi maleficio consilio auxilio ope vel opera non astiterunt, et juramento corporali firmaverint, quod eis ulterius non astabunt.
(24) De clerico in alia dyocesi captivato.
Item statuimus, ut si clericum Coloniensis civitatis vel dyocesis in alia dyocesi capi contingat vel in nostra civitate vel dyocesi captum ad aliam dyocesim deduci vel transferri, quod capitulum et priores et alia capitula ad liberacionem captivi et ad procedendum contra sacrilegum illius dyocesis, qui in hoc culpabilis fuerit, apud loci dyocesanum affectuose laborent, prout visum fuerit expedire.
(25) De occisoribus clericorum.
Item de occisoribus et mutilatoribus clericorum et clericos in captivitate usque ad mortem detinentibus, Statuimus, ut per omnes ecclesias conventuales parrochiales et capellas civitatis et diocesis Coloniensium ipsi occisores et mutilatores et omnes opem vel operam vel consilium ad hoc adhibentes singulis diebus dominicis et festivis, campanis pulsatis et candelis extinctis, nominatim quorum nomina sciri poterunt alias in genere, excommunicati denuncientur et ab omnibus artius evitentur, donec sufficienter satisfecerint et a sede apostolica redierint absoluti.
Preterea locus omnis, ad quem venerint, sit interdictus quamdiu ibi fuerint, et per sequens triduum si ibi biberint aut comederint, et per septem sequentes dies ubi contigerit eos pernoctare.
Ceterum si nobiles fuerint vel alii terram vel jurisdictionem et districtum habentes infra tres menses a tempore perpetrati sceleris ad arbitrium nostrum aut capituli et priorum Coloniensium non satisfecerint, eorum terra et districtus ex tunc sit ipso facto ecclesiastico suppositus interdicto.
Et feoda sive officia vel pensiones, si qua habent ab ecclesiis vel ecclesiasticis personis, amittant et ad ecclesias, a quibus ea habuerint, libere revertantur; ita quod ipsorum sacrilegorum heredes ad feoda huiusmodi vel ad aliqua alia ab ecclesiis vel ecclesiasticis personis descendencia nunquam imperpetuum admittantur; de quibus si se ultra ingesserint, contra eos procedatur tamquam contra bonorum ecclesiarum invasores, prout superius est expressum.
Et hoc eciam in aliis personis, que non sunt nobiles, feodum habentibus volumus observari.
Preterea si domini terre, in quorum districtibus manent vel domicilium habuerint vel ubi tam enorme scelus extiterit commissum, tam nepharios sacrilegos et nephandos in suis districtibus sustinuerint et contra eos ad bonorum privacionem et proscripcionem de terra non processerint, contra ipsos dominos tamquam consencientes malo huiusmodi monicione premissa procedatur.
(26) De filiis et nepotibus.
Item si infra annum absolucionem a sede apostolica impetrare et alias congrue satisfacere neglexerint, statuimus ut ex tunc nullus filiorum aut nepotum eorum sacrilegorum ad ordines vel ad ecclesiasticum beneficium aut dignitatem usque ad quartum gradum admittatur.
Et idem fiet de filiabus et neptibus eorundem.
Et si qui eos vel eas admiserint, incurrant penas, que superius de filiis et nepotibus clericos captivancium sunt expresse.
(27) Qui minas infert in personam ecclesiasticam.
Item volentes malo antequam eveniat, quantum possumus, obviare, Statuimus, ut si quis ecclesiastice persone minas intulerit de corpore vel de rebus et monitus inde ab ordinario ipsam ecclesiasticam personam non assecuraverit a tempore monicionis usque infra VII dies, ab ipso ordinario ex tunc excommunicetur et excommunicatus publice nuncietur, donec assecuret ipsam personam ecclesiasticam et de eo coram suo judice accipiat racionem.
(28) De clerico sacrilego.
Item cum magnum sit scandalum et plerisque laicis, quibus [2], cum clerici sunt infesti, similia committendi existat quam plurimum incentivum, quod clerici in clericos sacrilegium committere non verentur, Statuimus: ut clericus iniciens manus violentas in clericum vel ecclesiam suam aut aliam vel ecclesiasticam personam, spolians vel violenciam in emunitate committens vel bona eorum seculari judicio occupans aut ad aliquid horum consilium vel2 auxilium opem vel operam dans, pro injectione huiusmodi in continenti per omnes ecclesias et capellas civitatis et dyocesis Coloniensium excommunicatus nuncietur.
Et cum de aliis constiterit per evidenciam facti vel famam publicam vel juramentum injuriam vel dampnum passi, si fuerit persona fidedigna, vel per fidem testium summarie faciendam, per ordinarium moneatur, ut infra VII dies a tempore monicionis facte de forefacto perpetrato satisfaciat competenter.
Alioquin a nobis excommunicatus excommunicacione, quam ferimus in hiis scriptis, ex tunc per omnes ecclesias ut supra dictum est publice nuncietur.
Quod si infra XV dies non satisfecerit, ex tunc excommunicatus denuncietur, campanis pulsatis candelis exdnctis, singulis diebus dominicis et festivis.
Et si per annum in huiusmodi excommunicacione perstiterit, ex tunc omnibus beneficiis ecclesiasticis, si que habet, ipso facto sit privatus; et illi, ad quos pertinet ipsorum beneficiorum collacio, ea conferant infra mensem, alioquin per superiorem ex tunc conferantur; et nichilominus sint inhabiles ad aliqua alia consequenda.
(29) De clerico clericum captivante.
Item si clericus clericum occasione alicuius questionis quam habuerit captivaverit vel ad capiendum ipsum consilium auxilium vel operam adhibuerit, Statuimus, ut causam amittat ipso facto et excommunicatus publice, ut de aliis captivatoribus expressum est, nuncietur.
Et si infra VII dies liberacionem ipsius captivi non procuraverit aut infra alios XV dies leso nobis et ecclesie non satisfecerit, ex tunc omnibus beneficiis ecclesiasticis, si que habet, sit ipso facto privatus, et nichilominus inhabilis imperpetuum ad aliquod beneficium consequendum.
Et si ille, ad quem collacio huiusmodi beneficiorum pertinuerit, infra mensem de eis non ordinaverit ea alii vel aliis conferendo, collacio ac ordinacio eorundem ad proximum superiorem sit ipso facto devoluta.
Si vero beneficium non habuerit, sit inhabilis imperpetuum ad aliquod optinendum.
Preterea omnis locus, ad quem huiusmodi sacrilegus pervenerit vel ubi biberit aut comederit aut pernoctaverit, sit ipso facto interdictus, eodem modo sicut de laicis captivatoribus clericorum est predictum.
(30) De clerico clericum occidente.
Item statuimus, ut clericus clericum occidens vel mutilans vel eum usque ad mortem captivum detinens sit ipso facto ab omnibus beneficiis ecclesiasticis habitis et a spe habendorum penitus destitutus; et excommunicatus in omnibus ecclesiis, ut superius dictum est, denuncietur; locus ad quem pervenerit vel ubi biberit aut comederit aut pernoctaverit, ut supra dictum est, suppositus sit ipso facto ecclesiastico interdicto.
Et nichilominus contra ipsum ad alias penas per nos aut capitulum aut priores Colonienses, si opus fuerit, procedatur.
(31) De clericis litigantibus super prebendis.
Item cum plerumque contingat, quod vacante prebenda in aliqua civitate vel dyocesi Coloniensi, in qua duo vel tres auctoritate sedis apostolice vel legatorum suorum aut quavis alia auctoritate asserunt jus se habere, executores suos seu quoscunque alios per se procurent mitti in corporalem possessionem prebende ipsius --, cuius occasione missionis de huiusmodi prebenda contendentes bona res et jura illius ecclesie tam intra emunitatem quam extra indifferenter rapiunt et invadunt seu per seculare judicium occupari vel arrestari procurant, sentencias excommunicacionis in certas personas de capitulo et suspensionis in capitulum nichilominus a suis executoribus fulminari facientes, propter quod in rebus et personis tam spiritualibus quam temporalibus ecclesie non modicum detrimentum sustinent et jacturam, --
[10] Statuimus ut, si in aliqua ecclesia huiusmodi casus emerserit, decanus et capitulum illius ecclesie auctoritate huiusmodi constitucionis sibi faciant litteras auctenticas et instrumenta, quibus sic contendentes uti voluerint in jure suo, hinc inde a partibus exhiberi.
Et convocatis capitulo et prioribus, qui presentes fuerint et haberi commode poterint, per eos vocatis ad hoc jurisperitis qui visi fuerint expedire, huiusmodi questio et discordia decidatur et eorum discussioni seu sentencie stetur et inviolabiliter observetur.
Et si capitulum et priores propter difficultatem juris vel alias causas legitimas questionem huiusmodi decidere non poterunt nec decidunt, causam eandem ad curiam domini pape decidendam transmittant, prefigentes partibus terminum competentem, quo se conspectui pape representent cum omnibus suis munimentis et documentis justiciam recepturi.
Causa vero et questione huiusmodi durante medietas fructus prebende vacantis in usus cedat ecclesie et reliqua pars alicui ydonee persone, que deserviat in ordine, quem defuncti prebenda requisierit, deputetur.
Et si aliqua parcium sentenciam interim pro se habuerit et in causa evicerit, fructus eiusdem prebende de mandato domini pape capitulo presentato cessante occasione qualibet ministrentur.
Si qua vero parcium litterarum suarum copiam facere et hoc statutum subire contumaciter rennuerit et de sua potencia et malicia confisa bona ecclesie invadere et capere temere et irreverenter Dei timore postposito presumpserit, contra ipsam partem tamquam contra raptorem bonorum ecclesie, ut supra dictum est, procedatur.
Statuimus eciam ut hoc statutum non solum ad futura huiusmodi negocia sed eciam ad presencia et preterita a tempore electionis nostre extendatur.
(32) De clericis assistentibus sacrilegis.
Item cum, salvis penis statutis tam in jure canonico quam civili et cohercione nostre ordinarie potestatis, contra injuriatores ecclesiarum et ecclesiasticarum personarum predictis modis et aliis, que ad hoc expedire videbuntur, providimus statuendum et providendum, Statuimus ut personis quibuscunque, qui manus in clericos aut in religiosos iniciunt violentas, vel eos spoliant aut capiunt, aut aliquo supradictorum modorum vel excessuum contra ecclesias vel ecclesiasticas personas excesserint, seu sentenciis excommunicacionis suspensionis aut interdicti aut aliis penis supradictis se involverint, clerici sive in dignitate constituti sive alii vel eciam advocati consilio vel auxilio in aperto vel in occulto non assistant, et, qui contravenerint verbo vel facto, sentenciam excommunicacionis, quam in eos ferimus in hiis scriptis, incurrant ipso facto et excommunicati publice, qui de hoc convicti fuerint vel confessi, usque ad satisfactionem condignam nuncientur.
Et si publice pro huiusmodi personis presumpserint in judicio postulare eorum injurias defendendo, et moniti ab eorum ordinariis non destiterint, excommunicati publice tamquam illi, quorum excessus vel injurias nituntur defendere, nuncientur et alias eciam contra eos procedatur, si opus fuerit.
Idem statuimus fieri de hiis, qui usurariis manifestis assistunt patrocinio vel defendunt eosdem.
(33) De capellanis assistentibus sacrilegis.
Item statuimus, ut clerici seu capellani dominorum seu nobilium vel aliarum personarum, qui fuerint propter aliquem predictorum excessuum sentencia excommunicacionis innodati, dominis suis in huiusmodi injuriis consilium vel auxilium verbo aut facto non impendant.
Alioquin se noverint eadem sentencia excommunicacionis innodatos.
Preterea ipsos dominos modis quibus poterint inducant, ut de eis, pro quibus excommunicati existunt, satisfaciant et ad reconsiliacionem sancte matris ecclesie revertantur.
Quod si infra mensem eosdem dominos suos ad hoc inducere nequiverint, ex tunc omnino recedant ab eisdem nec communicent eis.
Alioquin ipsos clericos seu capellanos, qui ultra id cum dominis suis permanserint et eis communicaverint, maiori excommunicacione in hiis scriptis late sentencie innodamus, precipientes eos per locorum ordinarios excommunicatos publice nunciari.
In qua excommunicacione si per duos menses contumaciter perduraverint et a dominis suis non recesserint, ex tunc ipso facto omnibus beneficiis ecclesiasticis cum cura vel sine cura, que habent, sint privati.
Et eadem beneficia per illos, ad quorum collacionem pertinent, aliis personis ydoneis conferantur infra mensem; alioquin ex tunc per superiorem proximum conferantur.
Et nichilominus sint inhabiles ad alia beneficia consequenda.
(34) De perduracione alicuius in excommunicacione.
Item cum nonnulli sentenciam excommunicacionis dampnabiliter vilipendant, statuimus, ut quicunque excommunicatus et in parrochia sua denunciatus per annum in ipsa excommunicacione perstiterit et de hoc fides facta fuerit per litteras excommunicatorias, quas sufficere volumus in hac parte si fuerit ordinarius, et alias per aliam fidem sufficientem, si huiusmodi fuerit nobilis vel alius habens terram vel districtum, illa terra vel districtus per ordinarium loci super hoc requisitum ab excommunicatore vel actore ecclesiastico sine difficultate supponatur interdicto.
Et si fuerit alius quam nobilis, dominus temporalis sive judex, in cuius districtu excommunicatus manserit seu domicilium habuerit, moneatur per ordinarium ipsius, ut compellat ipsum excommunicatum redire ad sancte matris ecclesie unionem.
Alioquin idem dominus sive judex per ipsum ordinarium excommunicacionis sentencia percellatur.
Item excommunicati ipsi, cum per annum in excommunicacione perstiterint, in synodis accusentur tamquam clavium ecclesie contemptores et satisfacere compellantur, adhibito eciam si opus fuerit auxilio brachii secularis.
(35) De universali observancia statutorum.
Quia vero omnibus per statuta huiusmodi paterna sollicitudine intendimus providere, ut videlicet quies procuretur ecclesiis et ecclesiasticis personis et pacis perturbatores pene formidine cohibeantur a peccatis, Precipimus et mandamus sub pena excommunicacionis, ut statuta ipsa ab omnibus tam ecclesiasticis quam secularibus personis inviolabiliter observentur.
Statuentes ut capitula prelati archydyaconi prepositi decani capitulorum ac alia capitula et singuli de capitulis christianitatum decani rectores ecclesiarum et capellarum necnon et vicarii et omnes clerici Coloniensium civitatis et dyocesis ad observanciam sentenciarum predictarum scilicet excommunicacionis suspensionis et interdicti et ad eorum execucionem, quandocunque et quocienscunque opus fuerit et aliquod forefactum contigerit committi in civitate aut dyocesi Coloniensibus, omni fraude et dolo exclusis fideliter teneantur.
Si quis autem prelatus in hiis remissus fuerit et ex parte ecclesie vel persone injuriam vel dampnum passe tercio requisitus ad execucionem premissorum prout in superioribus continetur per se vel per alium procedere neglexerit, sentenciam suspensionis a nobis latam in hiis scriptis incurrat ipsa omissione; quam scilicet suspensionis sentenciam si per octo dies in negligencia perdurando sustinuerit, ex tunc incurrat excommunicacionis sentenciam a nobis latam in hiis scriptis.
Et nichilominus contra eos ad ulteriora per nos de consilio capituli et priorum Coloniensium procedatur.
(36) De hiis qui omiserint excommunicatos denunciandos denunciare.
Item ebdomodarii in ecclesiis conventualibus plebani et rectores seu provisores ecclesiarum et capellarum civitatis et dyocesis Coloniensium, qui in suis ecclesiis vel capellis illos, qui ex aliquibus causis de quibus supra dictum est excommunicacionem inciderint vel juris vel hominis et fuerint ut premissum est excommunicati denunciandi, denunciare omiserint, ipsa omissione se sciant excommunicacionis sentenciam in hiis scriptis a nobis latam incurrisse.
Et poterunt deposicionis periculum formidare, si divinis se ingesserint sic ligati ita ut, nisi celeri satisfactione sibi prospexerint, monicione premissa a suis ordinariis priventur beneficiis que habent, et illa aliis ydoneis personis per eos ad quorum spectant collacionem conferantur.
(37) De sacerdote celebrante loco interdicto.
Si quis autem sacerdos in loco, propter captivitatem clerici vel propter spolium ecclesie vel ecclesiastice persone vel propter aliquam aliarum causarum predictarum, interdicto celebraverit, sit irregularis.
Si vero in continenti non destiterit ac infra quindecim dies non satisfecerit nobis et ecclesie nostre, ex tunc ipso facto sentenciam incurrat excommunicacionis, quam in huiusmodi ferimus presumptores in hiis scriptis.
In qua excommunicacione si per quindecim dies contumaciter perduraverit negligens satisfacere, ex tunc sit ipso facto omnibus beneficiis que habet destitutus.
Et si illi, ad quos beneficiorum huiusmodi collacio pertinuerit, ea aliis personis ydoneis non contulerint infra mensem, eorum collacio ad proximum superiorem devolvatur.
Si vero beneficium sacerdos huiusmodi non habuerit, sit post tempus predictum inhabilis in perpetuum ad aliquod obtinendum.
(38) De crassa ignorancia.
Item ne aliquis prelatus archidyaconus prepositus decani capitulorum et christianitatum aut rectores ecclesiarum vel capellarum per crassam ignorandam ab observacionibus predictarum sentenciarum se valeant excusare, cum difficile sit singulari denunciacione singulorum auribus inculcari captivacio clerici vel spolium ecclesie vel ecclesiastice persone aut aliud quodcunque forefactum, propter quod loca aliqua contingit esse interdicta sicut superius in pluribus locis est expressum, Statuimus, ut prelati archidyaconi prepositi decani rectores [3] et vicarii, quam cito captivitas clerici vel spolium aut aliquod forefactum, de quibus supra dictum est, ad eorum noticiam vel fama deferente vel alio quocunque modo pervenerit, statim cessetur a divinis, ubi hoc juxta premissa fuerit faciendum et ad observacionem et execucionem dictarum sentenciarum per se vel per alios teneantur.
Alioquin non obstante excusacione crasse ignorande penis et sentenciis subjaceant antedictis.
(39) De lata extensione statutorum huiusmodi.
Item statuimus, ut ad monasteria et bona eorum et ad monachos ac alias religiosas personas cuiuscunque ordinis Coloniensium civitatis et dyocesis statuta huiusmodi extendantur et monasteriorum prelati et monachi et alie persone religiose ad observacionem et execucionem teneantur correspondere.
Et si alique persone religiose cuiuscunque ordinis existant voluerint occasione alicuius privilegii ab execucione seu observacione statutorum istorum se tueri vel excusare, predictorum statutorum auxilio non juventur.
(40) De publicacione horum statutorum.
Item statuimus et mandamus in virtute sancte obediencie, ut hec eadem statuta per omnes ecclesias conventuales et parrochiales et capellas civitatis et dyocesis Coloniensium singulis annis, ne alique latere possent, sepius publicentur et in capellis ruralibus perlegantur.
(41) De nominibus resistencium statutis.
Item nomina eorum, qui contra ecclesias seu ecclesiasticas personas aliquo modorum supradictorum excesserint seu deliquerint, statim cum hoc factum fuerit, ponantur in registro et sepius recitentur, ut publice sciri possint ex qualitate facti et eius circumstandis necnon et dilacione satisfactionis, qualiter contra excedentes sit et delinquentes huiusmodi procedendum; nec deleantur nomina eorum nisi congrua satisfactione precedente.
Si quid vero dubii aut difficultatis super premissis emerserit, hoc nobis et capitulo ac prioribus Coloniensibus reservamus ad declarandum.
(42) De munimine et dato statutorum.
Nos vero capitulum et prelati ac alia capitula ecclesiarum civitatis et dyocesis Coloniensium plenam in Domino fiduciam obtinentes, quod per statuta huiusmodi ecclesiis monasteriis et personis tam ecclesiasticis quam religiosis in spiritualibus eciam et temporalibus sit provisum, ut debeat providere, ad observanciam eorundem statutorum bona fide omni fraude et dolo exclusis firmiter obligamus; sigilla ecclesiarum nostrarum eisdem statutis in testimonium apponentes.
Actum et pronunciatum anno Domini MoCCoLXVIo.
(43) De statutorum denominacione extensione et observacione [12].
Hec omnia et singula statuta auctoritate presentis provincialis consilii in suis omnibus clausulis modo et forma et tenoribus ac penarum adjectionibus ad totam nostram provinciam extendimus et provincialia statuta facimus; decernentes ea ut statuta provincialia debere teneri et observari.
Sic quod in qualibet civitate et dyocesi nostre provincie ea teneantur et observentur, sicut sub verbis nostre civitatis et dyocesis tamquam synodalia sunt concepta ac promulgata eciam hactenus observata.
Salvis tamen aliis statutis synodalibus ecclesie nostre Coloniensis a nobis sive predecessoribus nostris editis ac eciam statutis suffraganeorum nostrorum si que habent; quibus, si in aliquo reperiantur presentibus statutis contraria ac diversa ab eisdem, in quantum et in eo in quo melius et plenius providetur ecclesiis monasteriis et piis locis ecclesiasticisque personis et earum rebus illis et non istis, si vero melius et plenius presentibus statutis eisdem providetur, istis et non illis decernimus fore standum.
Et hoc, videlicet utrum melius per ista statuta vel per illa, judicio sive arbitrio executorum ipsorum statutorum duximus relinquendum.
Preterea execucionem presencium statutorum et absolucionem suspensionem et relaxacionem sentenciarum predictarum in eisdem latarum seu eorum auctoritate ferendarum ad nos et nostrum officialem Coloniensem in civitate nostra et dyocesi et ad quemlibet nostrorum suffraganeorum ac suos officiales sive ad ipsos, ad quos de jure vel consuetudine quoad synodalia eorum statuta pertinet, in singulis suis civitatibus et dyocesibus volumus pertinere.
Verum ut omnis ambiguitas prolixitas et difficultas quoad observanciam presencium statutorum in futurum evitentur, de consensu expresso et auctoritate presentis provincialis consilii retinemus et reservamus nobis potestatem facultatem et auctoritatem presencia provincialia statuta quoad nostram civitatem et dyocesim et eciam quoad singulas civitates et dyoceses nostras suffraganeas, si ab aliquo episcoporum nostrorum suffraganeorum et suo capitulo requisiti super hoc fuerimus, de consilio priorum capituli nostre ecclesie Coloniensis in synodo tamen nostra dyocesana corrigendi emendandi interpretandi tollendi et in melius commutandi, si hoc nobis ex causis necessariis et legitimis videbitur expedire, provinciali consilio ad id minime convocato.
Quia vero per ipsa presencia statuta provincialia communi utilitati predictarum ecclesiarum et ecclesiasticarum personarum et ipsarum bonorum, ut speramus, auctore Domino salubriter providetur, Precipimus et mandamus in virtute sancte obediencie, ut ea ab omnibus ecclesiis et ecclesiasticis personis nostre provincie inviolabiliter et firmiter, fraude et dolo exclusis, observentur juxta modum et formam supra premissos.
In quorum omnium et singulorum testimonium ea per Hermannum dictum Rase publicum imperiali auctoritate notarium conscribi et in hanc publicam formam redigi suoque signo consueto signari mandavimus et nostri ac capituli nostri Coloniensis sigilli appensione muniri.
Acta sunt hec in consilio predicto, presentibus eciam religiosis viris Tviciensis, sancti Panthaleonis, sancti Martini, Glatbachcensis, Bruwilrensis, Sybergensis, sancti Cornelij Indensis monasteriorum abbatibus, Bunnensis, sancti Seuerini, sancti Andree prepositis, subdyacono Maiori, sancti Gereonis, sancti Andree, sancti Cuniberti, sancti Seuerini, sanctorum Apostolorum, sancte Marie ad Gradus decanis ecclesiarum civitatis et dyocesis Coloniensium, decano Xanctensi, Carpensi et Zeflicensi prepositis eiusdem dyocesis, et aliis quampluribus testibus fidedignis.
Anno Domini MoCCCXXIIo, indictione sexta, ultima die mensis Septembris.
Et ego Hermannus dictus Raze de Colonia, publicus imperiali auctoritate notarius antedictus, premissis omnibus et singulis factis statutis preceptis et ordinatis per reverendum patrem dominum archepiscopum Coloniensem predictum, dum agerentur et publicarentur, una cum testibus prescriptis presens interfui, hoc publicum instrumentum de mandato eiusdem reverendi patris in hanc publicam formam redegi meoque signo consueto signavi, vocatus et demandatus, quod est tale.