Frater Guido miseratione divina Episcopus Helenensis, universis clero et populo civitatis et dioecesis nostrae Helenensis, salutem in Domino Jesu Christo. 
CUm experientia certi, et alias certificati fuerimus, quod per canonicas et sanctiones legitimas, vel constitutiones a nobis et praedecessoribus nostris quorundam malitia minime cohibetur; ideo ad salutem et medelam eorum animarum sequentes constitutiones consilio venerabilis capituli nostri Helenensis edidisse noveritis, illis addendas, quas edidimus anno praeterito, et per vos habendas et tenendas et observandas firmiter, sicut et illas. 
Datum et publicatum in Ecclesia nostra Helenensi in plena sancta Synodo, die Jovis, quae fuit XXIII. die mensis Aprilis, anno Domini MCCCXXXVIII. 
(1) Ne clerici saeculares vel religiosi venari audeant venatione prohibita a Jure sub poena infra scripta. 
CUm jam dudum statuerimus, quod nullus clericus beneficiatus, vel in sacris ordinibus constitutus, exercere auderet venationem prohibitam a Jure, et non obstante nostro praecepto et mandato invenerimus super hoc statuto nostro nonnullos transgressores, tam clericos saeculares quam religiosos; iccirco ut quos a malo justum preceptu non revocat, et damnabilis culpa, revocet timor poenae, eidem statuto adjicientes statuimus cum consilio capituli nostri, quod quicumque venationem prohibitam a Jure deinceps exercuerit, pro qualibet vice poena XX. solidorum Barcinonensium mulctetur, operi Helenensis Ecclesiae convertenda. 
(2) ITem cum Abbates, Priores, et rectores curati Helenensis dioecesis ad sanctam Synodum apud Helenam bis anno quolibet teneantur venire, et in ea personaliter interesse, juxta statutum et ordinationem Helenensis Ecclesiae supradictae, et aliqui eorum mandatis, ordinationibus, atque poenis per praedecessores nostros appositis inde penitus spretis, ad dictam sanctam Synodum, licet teneantur, venire et interesse recusent in eadem, in animarum suarum periculum et jacturam; et nos volentes super hoc salubriter providere, cum consilio capituli nostri adjicientes cuidam alteri constitutioni synodali dudum super hoc editae, ordinamus et etiam statuimus, ut Abbates, Priores, et alii Ecclesiarum rectores nostrae dioecesis, ad dictam sanctam Synodum bis anno quolibet, juxta statutum et ordinationem Helenensis Ecclesiae supradicte, venire, et in eadem teneantur, ut moris est, interesse. 
Et si qui Abbas, prior, et rector curatus hoc facere neglexerit, aut fuerit nostri salubris mandati contumax et transgressor, ipsum, si Abbas fuerit, poenam XL. Prior conventualis XXX. rector vero quinquaginta librarum Bar. Beneficium suum aequipollens, vel plus X. inferius tamen quinquaginta librarum V. solidorum Bar. pro qualibet die, qua debet interesse in dicta sancta Synodo, legitimo impedimento cessante, incurrere volumus ipso facto, operi Helenensis Ecclesie convertendam. 
