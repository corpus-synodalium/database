Nos Magister Iohannes Cantor et Officialis Trevirensis notum facimus universis praesentibus, ut infra scripta Statuta lecta et promulgata fuerint in Synodo reverendi in Christo Patris Domni Boemundi Dei gratia Treverorum Archiepiscopi et de mandato ipsius eoque praesidente ibidem, multis quoque aliis Abbatibus, Praelatis, monachis et clericis praesentibus.
Anno Domini M. CC. octogesimo nono, IV. Kalend. Decembris.
Tenor Statutorum talis est: In primo praecipimus, ne quis clericus, cuiuscunque conditionis existat, tabernam in domo sua, quam inhabitat, per se vel per alium teneat vel exerceat, seu vinum publice vendat, ita ut homines ibidem sedeant, ludant vel comedant aut pernoctent.
Contrarium facientes in his scriptis excommunicamus.
Praecipimus, ut clerici tonsuras et coronas habeant decentes.
Contrarium facientibus iustitiam denegamus tanquam clericis, decernimus per praesentes.
Cum plures Decani et Capitula collegiatarum ecclesiarum in civitate et dioecesi Trevirensi constituti in fraudem canonis revellentis hoc, vel carne et sanguine, non iudicio rationis, temeritate propria receperunt in canonicos ad praebendas vacaturas, seu compromissa vel ordinamenta fecerunt super conferendis praebendis vacaturis; nos volentes utilitatibus ecclesiarum providere et mandato apostolico in hac parte obedire, omnes receptiones in canonicos, ac statuta, ordinamenta et promissa seu promissiones, quocunque nomine censeantur, super praebendis vacaturis facta vel factas, sive sint in ecclesia maiori, Sancti Paulini et Sancti Simeonis, Sancti Castoris et Sancti Florini ao aliarum omnium ecclesiarum civitatis et dioecesis Trevirensis, tam auctoritate apostolica quam nostra cassamus et irritamus, cassa et irrita renunciamus per praesentes, ac praecipimus omnibus Decanis et Capitulis ecclesiarum praedictarum tam in civitate quam in dioecesi Trevirensi sub poena excommunicationis, quam in contravenientes ferimus in his scriptis, ne alicui sic recepto praebendam assignent seu provideant de praebenda vel canonicatu ratione dictae ordinationis vel commissionis, cum vacaverint, decernentes nihilominus irritum et inane, si secus a quocunque fuerit acceptatum, non obstante iuramento super hoc praestito a dictis canonicis, quod praesentibus relaxamus, et decernimus non tenere.