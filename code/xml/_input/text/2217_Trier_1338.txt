Balduinus Dei gratia sanctae Trevirensis Ecclesiae Archiepiscopus etc. Universis Abbatibus, Prioribus ac aliis personis monasteriorum ordinis seu religionis sancti Benedicti per suas civitatem et dioecesim consistentium in Christo sibi dilectis salutem et sinceram in Domino charitatem.
(1) Inter caeteras sollicitudines nostris humeris incumbentes illud potissimum insidet cordi nostro, ut sacra religio, quam et plantare plantatamque fovere ex iniuncto nobis officio utique tenemur, in divini cultus obsequio ac morum honestatis candore praefulgeat, nec non regulari disciplina ac aliis spiritualibus ac devotis actibus rutilet, nec decrescat, sed ipsa religio in his et aliis ad conservationem et statum eiusdem pertinentibus debitum et salubre recipiat incrementum.
(2) Sane, licet pro felici et salubri dicti nostri ordinis seu religionis statu ipsiusque attinentiis tam almorum patrum quam canonicarum sanctionum diversa et quam plurima, non sine magna maturitate digesta, manaverint instituta; nonnulli tamen ex vobis, quod dolenter referimus, in observatione regularis disciplinae ac statutorum huiusmodi se exhibuerunt, ut intelleximus, hactenus quam plurimum negligentes.
Aliqui enim contra substantiam monachatus proprium seu peculium sine superioris sui licentia habere, tenere et de ipso pro suo libito disponere non formidant.
Aliqui etiam, laxatis honestatis habenis, in caligis diversorum colorum mixtis, et calceis bassis ad modum laicorum, nec non in habitu dictae religioni minime convenienti incedere praesumunt, et qui tamen deberent in suis claustris iuxta regularia statuta divinis invigilare obsequiis, huiusmodi claustra abhorrentes, per vicos et plateas, et ad loca alia inhonesta et suspecta discurrere non verentur.
Aliqui etiam, abiecta monachali modestia, cum ipsos extra monasterium eorum itinerare contingit, ornamentis superfluis, nec non pileis altis et strictis diversorum colorum uti praesumunt ad instar omnino saecularium personarum, aliaque plura et varia inhonesta ipsis ac eorum statui et praedicto ipsorum ordini et religioni non modicum derogantia, contra observantiam regularis disciplinae dicti ordinis ac sanctorum canonum statuta, committere non pavescunt in divinae maiestatis, cui se totaliter dedicarunt, offensam, religionis opprobrium et scandalum plurimorum.
(3) Nos igitur considerantes, si ista sub quadam dissimulatione transire permitteremus, quod ex hoc maior in posterum praestaretur securitas delinquendi, cupientesque his, in quantum possibile fuerit, occurrere remediis opportunis, vobis omnibus et singulis firmiter et districte ac in virtute sanctae obedientiae praecipimus et mandamus ac volumus, ut a praemissis et quibuslibet aliis illicitis, nec non vobis tam per regularia quam canonica instituta inhibitis, penitus abstineatis.
Quodque sacras constitutiones pro conservatione ac reformatione dictae vestrae religionis ac vestri status editas, et specialiter ea, quae per felicis recordationis Dominum Innocentium Papam tertium in constitutione, quae incipit: Cum ad monasterium, posita extra de statu regularium., et per piae recordationis Dominum Clementem Papam quintum in constitutione posita eodem titulo in Clement. quae incipit: Ne in agro dominico, et per sanctissimum in Christo Patrem ac Dominum, Dominum Benedictum, nunc sacrosanctae Romanae Ecclesiae summum Pontificem, in suis constitutionibus de novo editis, salubriter sunt statuta, studeatis cum integritate firmiter observare; et ne aliquis vestrum dictorum statutorum et contentorum in eis ignorantiam praetendere valeat, vel excusationem aliquam allegare: Volumus et mandamus vobis Abbatibus et Prioribus ac aliis praedicti vestri ordinis, ad quos correctio personarum dicti vestri ordinis mediata vel immediata pertinet vel pertinere potuerit, universis, ut quibuslibet quatuor temporibus quolibet anno huiusmodi statuta faciatis in domibus vestris capitularibus, omnibus et singulis vestris commonachis ibidem praesentibus ac auscultantibus, impuberibus duntaxat exceptis publice legi et solemniter publicari.
Quodque vos insuper Abbates, Priores et alii, ad quos correctio personarum alicuius monasterii dicti vestri ordinis pertinere dignoscitur, ad eadem monasteria vos locis et temporibus congruis et opportunis personaliter transferentes, vigilem curam et diligentem sollicitudinem ipsorum monasteriorum et personarum eorumdem gerere studeatis, corrigentes et reformantes in praemissis et aliis omnibus, quae reformationis et correctionis officio videritis indigere.
Quodque personas universas dicti vestri ordinis vobis subditas, ab illicitis et vetitis cohibentes, ad observationem praedictorum statutorum et regularis disciplinae, prout ad quemlibet vestrum pertinuerit, coerceatis, ac poenis et remediis competentibus compellatis; cum non solum offensa propria, sed etiam aliena de Praelatorum manibus requiratur.
Alioquin si in his quoquomodo negligentes fueritis vel remissi, tam contra vos quam personas vobis subditas excedentes per poenas spirituales et temporales, prout nobis visum fuerit expedire, procedemus.
Datum Treviris, anno Domini millesimo trigentesimo tricesimo octavo, die octava mensis Aprilis.