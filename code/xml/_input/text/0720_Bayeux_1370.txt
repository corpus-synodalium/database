(1) Quod Synodus sit certis diebus assignata. 
CUm sancta Synodus Bajocensis bis in anno in nostra Bajocensi Ecclesia statutis temporibus et diebus consueverit solemniter celebrari, et hactenus aliquibus temporibus propter dierum incertitudinem et alia dicta sancta Synodus nonnunquam minime fuerit celebrata, propter quod diversa non modica scandala, et pericula quamplurima, nobis, et ecclesiae, et subditis nostris, ut rei probavit eventus, evenerunt. 
Nos praemissis pro futuris temporibus quantum cum Deo possumus obviare rationabiliter cupientes, statuimus ac etiam ordinamus quod de cetero dicta sancta Synodus bis anno quolibet, videlicet die Martis post Dominicam qua cantatur in Ecclesia Dei Quasimodo pro prima vice; et pro secunda, die Martis post octavam diem festi beati Michaelis in Monte Gargano, cum solemnitate qua decet in nostra praedicta Bajocensi Ecclesia celebretur ac etiam teneatur; nisi forsan nos aut aliquis successorum nostrorum dictos dies anticipare vel prorogare voluerimus: in quo casu Decano et Capitulo, Abbatibus et Prioribus, Decanis ruralibus, et per eos ceteris subditis nostris congruo tempore significari debebit. 
(2) Ne plures quam tres recipiantur ad levandum aliquem de sacro fonte. 
Cum nos alias ordinaverimus sub poena excommunicationis inhibentes ne plures quam tres personae ad suscipiendum aliquem de sacro fonte, sive viri, sive mulieres accedant vel quomodolibet admittantur: intellexerimusque nostram ordinationem per nonnullos suae salutis immemores fuisse aliquotiens violatam. 
Propterea statuimus ac etiam ordinamus ne de cetero ultra tres, personae, sive viri, sive mulieres, ad suscipiendum de sacro fonte aliquem baptisandum accedant vel recipiantur, seu quomodolibet admittantur sub poena excommunicationis, quam omnes et singulos contrarium facientes incurrere volumus et decernimus ipso facto. 
(3) Ne ludi vocati Carmari de cetero fiant. 
Cum alias ex causis legitimis sub poena excommunicationis inhibuerimus ne de cetero fierent ludi vocati Calmali seu Carmari Gallice, quod nonnulli iniquitatis filii, et perditionis alumni, bonum matrimonii per vias indirectas impedire satagentes, soliti sunt exercere. 
Nos quoque intellexerimus contra prohibitionem nostram fuisse et esse in aliquibus partibus nostrae Dioecesis postmodum attentatum, in Dei et sanctae matris Ecclesiae, ac nostri et nostrae prohibitionis, et jurisdictionis elusionem et contemptum, ac sic facientium grande periculum animarum. 
Ideo nos nostrorum subditorum animarum periculis obviare cupientes, statuimus et ordinamus quod quicumque de cetero in Dioecesi nostra Bajocensi tales ludos, seu Carmari Gallice, quinimo injurias consimiles fecerit, coadunaverit, aut in et ad hoc tantum dederit aut praestiterit palam, publice, vel occulte, consilium, auxilium, vel juvamen, excommunicationis incurrat sententiam etiam ipso facto. 
