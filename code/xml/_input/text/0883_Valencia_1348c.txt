(1) De lectis dimittendis de bonis rectoris decedentis.
Sacris noscitur canonibus institutum, consuetudoque Ecclesie hoc approbat generalis, quod rectores et alii beneficia obtinentes, quibus cura imminet animarum, ad hospitalitatem decentem et congruam, prout eis suppetunt facultates, obligantur, episcopos etenim [1]et ceteros prelatos quibus officium competit uisitandi, iuxta statum uisitantium et uisitatorum recipere et procurare ac tractare tenentur. 
Vnde cum plene informati fuerimus quod nonnulli rectores ac uicarii perpetui ecclesiarum
parochialium ciuitatis et diocesis Valentine per mortem, cessionem uel alias ipsas ecclesias dimittentes, sic easdem ecclesias pannis et paramentis lectorum spoliant, quod successores non inueniunt in quo iaceant uel hospites aut uisitatores recipiant, ut dictum est, set habent in aliorum hospitiis habitare. 
Idcirco, uolentes huic morbo conuenientem adhibere medelam, nos episcopus supra dictus sic, de consilio et consensu capituli Valentini, ducimus statuendum quod amodo, cedentibus aut decedentibus rectoribus ecclesiarum parochialium ciuitatis uel diocesis predictarum seu perpetuis uicariis earumdem, uel alias ipsas ecclesias dimittentibus, causa permutationis excepta, si eorum ecclesie ualorem centum librarum regalium communi existimatione excesserint, de bonis ipsorum rectorum uel uicariorum predictorum cedentium, decedentium uel alias ipsas parochiales ecclesias dimittentium, pro lectis et paramentis eorum quindecim librarum regalium ualorem quilibet successori in ipsa ecclesia relinquere teneatur. 
Si uero summam centum librarum ecclesia [2] non excesserit, set communi existimatione ualoris fuerit centum librarum solum uel etiam minoris, usque ad septuaginta quinque libras dicte monete, duodecim librarum ualorem relinquere teneatur [3].
Si uero fuerit ualoris septuaginta quinque uel minoris, usque ad quinquaginta libras dicte monete, decem librarum. 
Si uero quinquaginta uel minoris, usque ad triginta libras, solum septem librarum ualorem [4] dicte monete.
Si uero triginta libras, centum solidos dicte monete dimittere teneatur successori in ipsa ecclesia, uel lectos et paramenta lectorum ualentes dictas quantitates, prout superius est distinctum. 
Si autem fuerit minoris ualoris triginta librarum, arbitrio nostro et successorum nostrorum uel officialis Valentini relinquatur. 
Adicientes quod si beneficiati predicti predictas summas siue lectos neglexerint relinquere prout superius est prouide constitutum, nichilominus successores eorum summas predictas, de bonis suorum predecessorum siue alias dictas ecclesias, ut predicitur, dimittentium exigere ualeant et habere, conuertendas in usus lectorum et eorum paramentorum, prout est superius ordinatum. 
Adicientes etiam quod si successores dictorum beneficiorum in exigendis quantitatibus predictis negligentes reperti fuerint uel remissi, uel si postquam quantitatem contingentem eorum quemlibet de bonis suorum predecessorum siue alias, ut predicitur, ipsas ecclesias dimittentium obtinuerint, infra duorum mensium spatium in usus predictos conuertere neglexerint, ut districtius presens constitutio ualeat obseruari, ad arbitrium episcopi Valentini uel eius officialis grauius puniantur. 
Per presentem etiam constitutionem nolumus neque intendimus aliis constitutionibus dicte ecclesie in aliquo preiudicare uel etiam derogare.
(2) Quod mortuo rectore uel uicario, qualiter prouidendum sit de successore, et idem de capellaniis, et qualiter fructus diuidi debeant.
Olim a predecessoribus nostris fuit prouide constitutum, decedentibus ecclesiarum rectoribus quid super prouisione successoris agendum exsistat. 
Verum quia, prout facti experientia edocuit, nostris temporibus super dictis constitutionibus fuit aliqualiter dubitatum, propterea, uolentes omnem ambiguitatem a dictis constitutionibus amouere, considerantes constitutionem prouincialem ecclesie Tarraconensis, que incipit Vt hii, quibus, etc. [5], super prouisione dictorum successorum dilucide prouidisse, igitur nos dictus episcopus, de consilio et consensu nostri capituli, prefatas constitutiones dictorum predecessorum nostrorum, quarum una incipit Iazpertus, etc. [6], alia uero incipit Quia per frequentem, etc. [7], in ea parte earum in qua circa prouisionem successoris rectoris uel uicarii perpetui decedentis est cautum, per omnia ad prouincialem consuetudinem trahimus, uolentes quod de cetero super prouisione successoris decedentis rectoris uel uicarii perpetui fiat prout in dicta constitutione cauetur. 
In capellaniis uero sedis et ecclesiarum ciuitatis et diocesis Valentine sic duximus statuendum, quod quandocumque eas per mortem, renuntiationem, permutationem aut alias uacare contigerit, inter predecessorem uel alias ipsam capellaniam dimittentem et successorem sic reditus et censualia diuidantur, uidelicet quod computentur fideliter omnes reditus et censualia capellanie totius anni quo uacauerit, qui annus incipiat in kalendis madii, et diuidantur inter predecessorem uel alias capellaniam dimittentem et successorem, pro rata temporis illius anni quo quilibet ipsius capellanie fuit beneficiatus. 
Ita quod reditus siue censualia ipsius capellanie que fuerint prima die madii, tempus et seruitium ipsius capellanie preteritum semper respiciant, non futurum.
(3) De capis in choro tenendis et de recusantibus eas tenere.
Item, etiam statuimus quod clerici, quibus commisse fuerint cape serice in choro, teneantur eas etiam tenere mane sequenti, dum inuitatorium in Matutinis dicetur. 
Adicentes quod si illi, quibus succentor ipsas capas commisserit, eas tenere modo premisso recusauerint, item illi, quibus succentor lectionem, responsorium uel antiphonam uel alia, que tangunt diuinum officium intus chorum commisserit, nisi ea prout commissum fuerit adimpleuerint cum effectu, pro qualibet uice pena duorum denariorum multentur [8], qua illico ornamenta ipsi ecclesie acquirantur, nisi aliquo iusto impedimento fuerit impeditus.
(4) De reditibus acquirendis fabrice sedis Valentine propter uacationem.
Cum pio desiderio uoluntatis sacerdotibus sit semper studiose adiuuandum, igitur nos episcopus memoratus, de consilio et assensu uenerabilis capituli nostre ecclesie Valentine, ad honorem Dei et faciliorem expeditionem fabrice ecclesie [9] nostre supra dicte, sic duximus ordinandum quod amodo uacantibus ubicumque dignitatibus, personatibus, prebendis, preposituris ipsius ecclesie, rectoriis et uicariis perpetuis ac aliis beneficiis quibusuis dicte ecclesie uel diocesis, dummodo beneficia simplicia non fuerint, etiam pro defunctis instituta uel etiam per permutationem uacantia, si taxata in decima fuerint, habeat fabrica dicte ecclesie primo anno uacationis taxationem pro qua decimam soluere consueuerunt. 
Si uero non fuerint in decima taxata, habeat dicta fabrica fructuum et redituum primi anni medietatem. 
Adicientes quod si dignitates, personatus, preposituras, prebendas uel alia beneficia superius
specificata quis forsan ex collatione apostolica obtinuerit, eo casu medietatem taxe solum prefate fabrice soluere teneatur. 
Ac uolentes quod si quis per expectationem specialem uel alias, excepta collatione papali, ut prefertur, aliquod de predictis beneficiis obtinuerit, premisse fabrice integra taxa, sine diminutione aliqua, acquiratur.
(5) Quod rectores uel uicarii possint sepeliri infra ecclesiam.
Statuimus, insuper, et ordinamus nos dictus episcopus, de consilio nostri uenerabilis capituli supra dicti, quod quilibet rector seu uicarius perpetuus ecclesiarum ciuitatis et diocesis predictarum, dum eos diem claudere extremum contigerit, possint sepeliri et tumulari infra suam
ecclesiam, cuius rector uel uicarius exstiterit. 
(6) De pensione danda substitutis beneficiorum seu capellaniarum.
Item, cum in deseruiendis capellaniis seu aliis beneficiis in eadem ecclesia institutis, quorum beneficiati causa studiorum uel alias a dicta ecclesia sunt absentes, certus ordo retroactis temporibus non exstiterit obseruatus, ex quo, ut in pluribus, quandoque capellanie ipse seu beneficia ipsa circa seruitium diuinum et quandoque ipsorum capellani seu beneficiati in perceptione redituum capellaniarum seu beneficiorum huiusmodi contigerit defraudari, statuimus et ordinamus, ut talibus defraudationibus obuietur, quod de cetero nullus sacerdos pro seruitio alicuius capellanie seu beneficii in eadem ecclesia instituti, nec magis nec minus recipere audeat nisi quindecim libras Barchinonenses. 
Ita tamen quod de dictis quindecim libris, nisi capellania uel beneficium huiusmodi maioris ualoris quindecim librarum exsisteret, non minoris ualoris, [10] idem sacerdos deseruiens eidem capellanie uel beneficio quelibet onera habeat supportare. 
Si uero tale beneficium seu capellania minoris ualoris quindecim librarum exsisteret, tunc sacerdos tale beneficium deseruiens pro rata temporis secundum magis et minus capellaniam seu beneficium huiusmodi facta compensatione redituum habeat, supportatis oneribus rati temporis et non alias nec ultra, laudabiliter deseruire. 
Si quis autem contrarium fecerit, penam centum solidorum, operi ecclesie applicandorum, ipso facto incurrat.
(7) Quod curati non accommodent pallia siue pannos pro parteriis siue aliis usibus laicorum.
Item, cum ex certo nobis constet quod rectores, uicarii perpetui seu regentes curam animarum in ecclesiis ciuitatis Valentine accommodant pallia siue pannos aureos siue sericos in sponsalibus, matrimoniis seu parteriis pro cameris siue palatiis empalliandis, propter quod ipsa pallia siue panni disrumpuntur, lacerantur et sordidantur. 
Et nos uolumus super hiis de salubri remedio prouidere, igitur nos supra dictus episcopus, de
consilio nostri capituli supra dicti, statuimus et ordinamus quod de cetero dicti rectores, uicarii perpetui et regentes curam animarum in ecclesiis supra dictis seu quicumque alii non accommodent nec [11].
(8) De beneficiis instituendis.
Cum, iuxta canonica instituta, beneficia debeant esse talia ex quibus in eisdem intitulati congrue ualeant sustentari, ne in cleri opprobrium eosdem intitulatos oporteat mendicare, sic ducimus statuendum quod de cetero quicumque in sede Valentina uoluerit aliquod beneficium dotare, non admittatur ad talis beneficii dotationem nisi reditus ipsius beneficii ad minus summam uiginti librarum regalium Valentie attingant. 
Et quod nichilominus teneatur is qui tale beneficium instituere seu dotare uoluerit, perpetuum instituere [12] in eadem ecclesia anniuersarium quinquaginta solidorum dicte monete. 
Adicientes etiam quod in aliis ecclesiis ciuitatis uel diocesis non admittatur nec admitti possit institutio alicuius beneficii, nisi saltem summam quindecim librarum attingat predicte monete, et, ultra hoc, tale beneficium instituens teneatur instituere unum anniuersarium per modum qui sequitur, uidelicet, si predictum beneficium in ciuitate Xatiue instituatur, quod instituens teneatur instituere anniuersarium triginta solidorum dicte monete; si uero in Muroueteri uel in loco de Algezira, uiginti solidorum monete predicte; si in aliis locis siue ecclesiis ciuitatis uel diócesis Valentine, decem solidorum anniuersarium instituere teneatur.
(9) Quod quilibet presbyter alteri presbytero confiteri potest.
Vt misse cum purgata conscientia celebrentur et ne propter defectum confessoris eas omitti contingat, indulgemus quod quilibet presbyter uolens missam celebrare, si non habeat copiam proprii sacerdotis seu confessoris, possit cuilibet presbytero idoneo sua confiteri peccata et
absolutionis beneficium recipere ab eodem.