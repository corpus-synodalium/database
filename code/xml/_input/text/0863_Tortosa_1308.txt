Inscriptio [1].
Secunda synodus domini Petri, anno Domini millesimo trecentesimo octavo, secundo idus novembris.
De Horis dicendis et de libris in ecclesiis tenendis.
Nos Petrus, miseratione divina episcopus Dertusensis, celebrantes sanctam synodum in ecclesia Dertusensi, constituimus et ordinamus quod omnes rectores et vicarii ac clerici habentes beneficia curata vel simplicia in civitate vel dioecesi Dertusensi, et alii in sacris ordinibus constituti in civitate praedicta vel dioecesi residentes, teneantur dicere seu recitare divinum officium, Horas videlicet canonicas nocturnas et diurnas, et alia divina officia celebrare.
Et quod si aliqui libri sunt in ecclesiis parochialibus civitatis vel dioecesis Dertusensis qui non sint scripti secundum consuetudinem ecclesiae Dertusensis, rectores et vicarii dictarum ecclesiarum parochialium in quibus huiusmodi libri fuerint, compellant parochianos suos per censuram ecclesiasticam ad vendendum tales libros et ad habendos alios libros idoneos, qui sint iuxta consuetudinem ecclesiae memoratae, infra biennium continue numerandum.
Et si predicti rectores vel vicarii circa compulsionem praedictam negligentes fuerint vel remissi, solvant pro poena quilibet ipsorum qui in hoc negligentes fuerint, decem aureos, in pios usus, iuxta nostrae cognitionis vel successorum nostrorum arbitrium, convertendos.