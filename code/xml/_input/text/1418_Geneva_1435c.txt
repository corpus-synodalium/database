Constitutiones synodales edende in proximum celebranda sinodo Gebennensis ad instruendum presbiteros parrochiales in sacris ecclesiasticis.
(1) Quoniam salutiferum valde est summeque necessarium et conveniens, ut hii qui ad dispensationem et misterium ecclesiasticorum sacramentorum, que pro medela vulneris humani generis, et ipsius morbi curatione a celesti medico Christo Jhesu pia miseratione et congruenta instituta sunt precipue censentur electi, cunctis aliis precelant religionis sanctimonia, scientiaque et decore virtutum, propterea quippe nos Franciscus miseracione divina episcopus et princeps Gebenne, summo studio summoque desiderio affectantes tales effici et esse semper, eos presertim, qui in partem nostre sollicitudinis et super nobis commissum gregem vocati sunt, presbiteros quidem civitatis et diocesis nostrarum Gebenne, curam gerentes animarum, quorum plurimi, dolenter refferimus, hucusque valde ignari ac nimium inbecilles extitere, causante presertim librorum carentia et studii deffectu.
(2) Idcirco de venerabilium fratrum nostrorum prepositi et capituli huius ecclesie nostre Gebennensi consilio et assensu, in hac nostra sacra episcopali sinodo statuimus, et ordinamus per presentes, ut deinceps perpetuo rector quisque, seu curatus aut vicarius, nunc et pro tempore existens, cuiuscumque parochialis ecclesie et curam habentis animarum tam civitatis et diocesis nostrarum predictarum, teneatur efficaciter et debeat apud se continue habere et tenere librum aliquem seu tractatum ab aliquo doctore sacre theologie vel sacrorum canonum editum, de singulis ecclesiasticis sacramentis ac rebus sacramentalibus, eorumque et cuilibet eorum formis, materiis ac salutaribus effectibus, necnon de intentione speciali et generali habenda per eos, in conferendis sacramentis eisdem, quantum ad se pertinet, edocentem; super et in quo quidem libro seu tractatu huiusmodi, unusquisque rectorum, curatorum et vicariorum eorumdem frequenter ac curiose studere, seque contentis in eos instruere competenter, ac doctum reddere pariter et expertum cum conferentia aliorum convicinorum suorum curatorum et rectorum ecclesiarum.
(2) Et, quantum a nobis diligenter perquisito, ex tractatibus huiusmodi qui breviores pariter et utiliores reperiri possent, duos signanter reperimus, materiam hanc sacrorum utiliter et claro stilo declarantes, quorum unus ut bone memorie domino Guillelmo, Parisiensi episcopo, dicitur edictus; alter vero Manipulus Curatorum describitur, qui ambo apud multos in civitate et diocesi nostris predictis habentur.
(3) Verum ut tractatus episcopi vel alter eorum aut alius consimilis per quemlibet curatorum et vicariorum predictorum facilius ac commodius habeantur, mandamus si quidem per presentes omnibus et singulis decanis dicte nostre diocesis, eisque nichilominus et eorum cuilibet, in virtute sancte obediencie, districte precipimus, ut ipsorum quilibet infra sex menses ab hac die in antea proxime secuturorum, quos sibi et eorum cuilibet pro termino perhemptorio assignamus, alterum ex tractatibus huiusmodi transcribi pariter et exemplari faciant et procurent, cum effectu, eoque deinde correcto, et exhibeant per se vel per alium, aliquo in loco decanatus seu magis acomodo, ubi omnes et singuli ipsius decanatus rectores et vicariis ecclesiarum pro tempore existentes, copiam seu transumptum eiusdem libri vel tractatus commode faciliter recipere possint.
Quamquidem copiam seu transcriptum singuli eorum recipere et habere teneantur cum effectu, sub predicta pena, sive propriis sumptibus et expensis, medietatis ac canonico cessante impedimento, infra sex alios menses prefatos duodecim in mediate sequentes, de contentis in huiusmodi libro seu tractatu quem, sic ut prefertur, habuerint, eis potissime que ad officium ipsorum pertinent, nobis vel a nobis deputatis competenter respondere.
Contrarium vero facientem et opus tam salubre negligentem, alias nichilominus punituri, prout nostris et racionis erit.
Preterea vero, ut ipsa mater graciarum, mater misericordie et totius consolationis, que sacratissimo suo partu in quo ante et post Virgo permanet, in eternum Eve prime matris delevit flagicium, virgo quidam sacratissima Maria, Dei genitrix, que cum sanctis electis Dei continuis exorat precibus Deum patrem ingenitum, eiusque filium unigenitum ac Sanctum Spiritum Paraclitum, semper eo devotius ac crebrius veneretur dignisque laudibus et preconiis colaudetur, quo ex hoc multis variisque perturbationibus nunc, proht dolor! concussi populi christiani preces et gemitus dignanter exaudiat, ac pro eis divinam impetret misericordiam.
(4) Statuimus pariter et ordinamus, de simili consilio et assensu, ut amodo in antea in presenti nostra Gebennensi et singulis collegiatis, ac parochialibus civitatis et diocesis nostrarum predictarum ecclesiis, necnon per quosvis seculares presbiteros et rectores ecclesiarum ipsarum, nunc et pro tempore existentes singulis diebus sabbati totius anni, festo novem lectionum vel octava alicuius festi solemni non impediente Adventus quoque Domini et Quadragesime, ac quatuor temporum diebus cum vigiliis festorum solemnium, dumtaxat exceptis, officium totum diurnum pariter et nocturnum de ipsa gloriosa Dei Genitrice Maria, eiusque laudibus devote ac solemniter dicatur, prout et quemadmodum officium ipsum ad hoc specialiter ordinatum extitit et presentibus annotatum; quodquidem officium haberi volumus et mandamus inscriptis per quemlibet presbiterorum et rectorum predictorum.
(5) Statuentes insuper et ordinantes singulis feriis quintis vel alia die magis accomoda, exceptis diebus et vigiliis predictis, officium et horas canonicas dici et fieri, precipua cum devotione in predictis ecclesiis ac per quemlibet rectorum et vicariorum predictorum de ystoria Passionis, seu vita cuiuslibet sancti vel sancte, patroni vel patrone suarum hujusmodi ecclesiarum, ut et iidem sancti vel sancte, pro illius loci vel parrochie fidelis apostolici protectione et salute Deum precari dignentur devocius.