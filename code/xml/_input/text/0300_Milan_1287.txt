Otto, Dei et apostolice sedis gratia sancte Mediolanensis ecclesie archiepiscopus, universis presentes literas inspecturis salutem in domino Yesu Christo.
Quia hominum malitia prevalente caritas refrigescit, fides subtrahitur, attenuatur Ecclesie devotio et libertas ecclesiastica usurpatur, nos ad honorem Dei patris omnipotentis et beate Marie Virginis gloriose et sancti Ambroxii confessoris, patroni nostri, et ad animarum salutem et subditorum nostrorum edificationcm et immunitatem Ecclesie conservandam et reprimendam malitiam perverssorum, presentibus et assistentibus nobis [1] in provintiali concilio venerabilibus fratribus et sufraganeis nostris... Brixiensi,... Novariensi,... Laudensi,... Taurinensi,... Cremonensi, Albensi, Vintimiliensi episcopis, ac electo Aquensi,... archipresbitero et ordinariis ecclesie Mediolanensis, Ascherio archidiacono Alexandrie et magistro Petro Goltintesta canonico Laudensi procuratoribus... Astensis episcopi,... vicedomino,... preposito et Iohanne de Ferraria canonico ecclesie Brixiensis pro capitulo eiusdem [2] ecclesie,... archidiacono et archipresbitero ecclesie Novariensis pro capitulo eiusdem ecclesie, Iacobo Cimiterio [3] et magistro Petro Goltintesta [4] canonicis ecclesie Laudensis pro capitulo eiusdem ecclesie, Andriolo de Gavio et Amedeo Pane canonicis ecclesie Terdonensis pro capitulo eiusdem ecclesie, sede vacante, magistro Germano canonico Astensi pro capitulo Astensis ecclesie,... preposito et Bertholino Prando canonico ecclesie Taurinensis pro capitulo eiusdem ecclesie, Oberto de Merescalco [5] canonico Aquensis ecclesie pro capitulo eiusdem ecclesie,... preposito Nantelmo de Adelaxiis, Pergamino de Nembro [6] et Robacastello de Muzo canonicis ecclesie Pergamensis pro capitulo eiusdem ecclesie,... archipresbitero et Guizardo de Persico canonico ecclesie Cremonensis pro capitulo eiusdem ecclesie,... archidiacono et Savino canonico ecclesie Yporiensis pro capitulo eiusdem ecclesie,... archidiacono et Guilielmo de Buxeto canonico ecclesie Albensis pro capitulo eiusdem ecclesie, presbitero Anselmo de Castello canonico ecclesie Saonensis et vicario capituli, sede vacante, pro capitulo eiusdem ecclesie,... preposito et presbitero Ottone canonico ecclesie Vintimiliensis pro capitulo eiusdem ecclesie, predicto presbitero Anselmo Albiganensi pro capitulo eiusdem ecclesie, Ascherio archidiacono, Roffino archipresbitero et Iohanne Merlano canonico ecclesie Alexandrie pro capitulo eiusdem ecclesie,... Sancti Constancii et de Tolla monasteriorum abbatibus, infrascriptas constitutiones, ordinationes et statuta in hac ecclesia Sancte Tegle Mediolanensi, hoc sacro concilio aprobante, facimus et solempniter promulgamus auctoritate et mandato et privillegiis sedis apostolice et legatorum eius in omnibus [7] semper salvis.
(1) In primis monemus, inducimus et ortamur ut constitutiones et statuta, sanctorum patrum canones, concilia et decretales Romanorum pontificum inviolabiliter observentur.
(2) Item monemus, inducimus et ortamur ut concilia et statuta a sanctis patribus et summis pontificibus edita nec non leges condam Frederici imperatoris promulgate contra hereticam pravitatem pro libertate ecclesiastica inviolabiliter observentur [8].
(3) Item statuimus quod prelati et clerici seculares omnes constitutiones et ordinamenta editas et edita tam per legatos sedis apostolice quam per nos et predecessores nostros et subfraganeos Mediolanensis Ecclesie et predecessores eorum tam super cultu divino quam super vita et honestate clericorum debeant inviolabiliter observare.
(4) Item statuimus quod abbates et monaci regulam sancti Benedicti, priores, prepositi et canonici regulares inviolabiliter observent et per diocesanos locorum ad predicta compellantur.
(5) Item statuimus quod abbates, priores, prepositi, monaci et canonici regulares nec non abbatisse et moniales ad aleas vel taxillos non ludant nec corehicent; abbatisse vel moniales ad exequias non vadant; nulla persona ecclesiastica in domibus monasterii vel ecclesiarum seu etiam alibi teneat baschatiam nec mutuet [9] in baschatia, et qui contra fecerit sit excomunicatus.
(6) Item prohibemus abbatibus, prioribus et monacis et canonicis regularibus et religiosis quibuscumque ut canes, ancipitres, astures vel falcones ad venandum habeant, teneant [10] vel teneri faciant nec huiusmodi venationibus aut vagationibus utantur.
Qui, si moniti per diocesanum proprium se culpabiles exhibuerint in premissis, auctoritate huius constitutionis sentenciam excomunicationis ipso facto incurrant, quam si per mensem substinuerint animo indurato pena graviori puniantur.
(7) Item quia nonnulli secularis potestatis gerentes offitium libertatem et immunitatem ecclesiasticam ledere ac minuere mollientes [11] tamquam invidi honoris et privillegii ecclesiastici ecclesiasticas coram se personas [12] litigare compellunt contra canonicas sanctiones, statuimus quod venientes clerici coram eis, quos fore [13] clericos habitus et clericalis tonsura demonstrat et allegato privillegio coram ipsis, si iustitiarii vel seculares iudices compulsioni nichilominus instituerint, eo ipso sententiam excomunicationis incurrant, a qua nullatenus absolvantur nisi ab huiusmodi compulsione destiterint et de dampno, expensis et interesse, que et quas ob hoc substituerint, per ipsos iustitiarios seu iudices seculares fuerit satisfactum, eorum processibus habitis in eorum huiusmodi questionibus et prolationibus nil omnino roboris habituris.
(8) Item cum sint aliqui qui personas ecclesiasticas et res earum capiunt et invadunt et personas easdem carceribus seu vinculis mancipatas et res detinent et cum a iudicibus ecclesiasticis amonentur quod res et personas ecclesiasticas reddant et liberent ut res et personas easdem possint impune detinere, diutius negant malitiose se res illas vel personas cepisse vel occupasse vel etiam detinere.
Quare [14] eorum cotidianis fraudibus occurrentes deliberatione provida duximus statuendum ut sive loci fuerit dominus sive rector sive quocumque alio nomine noncupetur teneatur iurare se rem illam vel personam non detinere nec detineri facere nec dolo vel malitia desiisse habere nec liberandi vel restituendi potestatem habere, qui, si iuramentum hoc prestare noluerit, cum eo ipso culpabilis videatur excomunicationis vinculo sit astritus.
(9) Item statuimus et ordinamus quod quicumque statutum, preceptum, decretum, bannum, interdictum seu mandatum fecerint seu fieri fecerint aut factum servaverint aut dederint consilium, auxilium vel favorem contra excomunicatores vel denuntiatores sententiarum excomunicationum vel interdictorum vel observatores ipsarum publicum vel ocultum denuntientur excomunicati propter hoc per totam provintiam nostram, post quam denuntiationem diocesanus si sibi expedire videbitur cessari fatiat a divinis in loco vel locis in quibus morabuntur vel ad que venerint taliter excomunicati quamdiu moram fecerint in eisdem nec absolvantur donec satisfecerint competenter de dampnis et iniuriis propter hoc ecclesie et ecclesiasticis personis illatis.
(10) Item statuimus quod omnes illi rectores et potestates qui de cetero fecerint seu consenserint aliquid fieri contra fidem catholicam vel ecclesiasticam libertatem nec omnes et singuli qui super hoc dederint auxilium, consilium vel favorem publice vel privatim sint ipso facto excomunicationis vinculo innodati et tamquam excomunicati ab omnibus evitentur.
(11) Item statuimus ut nullus in consiliis [15] seu contionibus alicuius civitatis, castri, burgi seu ville aut universitatis, collegii seu societatis presumat arengare, proponere seu alio quocumque modo dare auxilium, consilium vel favorem super aliquibus factis vel faciendis que reddundent in hereticorum favorem et lesionem catholice fidei vel ecclesiastice libertatis, alioquin excomunicationem incurrat ipso facto et nichilominus sit notatus tamquam suspectus de heretica pravitate et etiam feudis omnibus et beneficiis que ab ecclesiis seu monasteriis vel earum seu eorum vassallis obtinent nec non iure patronatus sive advocatie, si quod in aliquibus habet ecclesiis, omnino sit privatus.
(12) Item statuimus ut nullus prelatus aut clericus secularis vel religiosus cuiuscumque sit conditionis, preeminentie seu status, a quocumque penes quem deponit pecuniam vel ab alio nomine ipsius per se vel per alium emolumentum aliquod ratione ipsius depositi paciscatur habere sive specialibus et expressis verbis sive generalibus quibuscumque utantur, quod, si quis huiusmodi nostre constitutionis violator extiterit, volumus et mandamus quod depositario contra deponentem exceptio competat ad emolumentum huiusmodi non solvendum.
Et si solverit, actionem habeat contra taliter deponentem ad repetendum que ratione depositi solvit eidem.
Qui vero depositum huiusmodi fecerit vel fieri fecerit et emolumentum aliquod ratione huiusmodi depositi pactus fuerit recipere vel habere per se vel per alium sententiam excomunicationis incurrat.
(13) Item statuimus quod nulla ecclesiastica secularisve persona cuiusque ordinis, condicionis, status aut dignitatis existat, ecclesias, ecclesiarum possessiones, domos, iurisdictiones, vassallos eorum, feudum seu bona et iura quecumque ad illas spectantia invadere, occupare, usurpare aut capere seu detinere vel occupatoribus, invasoribus et capientibus auxilium, consilium vel favorem publicum vel ocultum prestare presumat, et si quis ecclesias, ecclesiarum possessiones, domos, iurisdictiones, vassallos eorum seu iura et bona et quecumque ad illas spectantia invaserint, occupaverint aut capere seu detinere presumpserint, ecclesias ipsas et ipsarum iura, possessiones et bona superius nominata infra duos menses a publicatione presentis constitutionis in civitate Mediolani ac eius diocesi, in aliis vero civitatibus nostre provintie et diocesibus earundem infra similem terminum ex quo presens constitutio fuerit publicata, in eisdem libere et absolute dimittant, restituant et relaxent ut ipsis ecclesiis per illos ad quos de iure in eisdem electio vel collatio aut presentato seu provisio pertinet de personis ydoneis valeat provideri.
Qui vero contra huiusmodi nostre constitutionis tenorem facere vel venire presumpserit, si fuerit persona ecclesiastica, que ecclesiam taliter occupaverit vel detinuerit, non solum ecclesia taliter occupata vel detenta, verum etiam omnibus beneficiis ecclesiasticis, que infra nostram provintiam obtinet, cum presentis concilii auctoritate privamus; si vero eadem persona ecclesiastica non ecclesiam set iura premissa vel aliquod premissorum detinet occupata et infra tempus prefixum libere et absolute non dimiserit aut de celero occupabit, excomunicationis vinculo sit astricta, quam, si spacio duorum menssium substinuerit animo indurato, ex tunc omnibus benefitiis que infra nostram provintiam obtinet sit privata.
Laycus autem feudum, si quod ab ecclesia tenet, perdat et excomunicationis vinculo sit astrictus, a qua nisi satisfecerit competenter non valeat absolutionis benefitium obtinere.
Quam sententiam, si per tres menses substinuerit animo indurato et per diocesanum passi iniuriam requisitus infra eundem terminum libere et absolute non restituerit vel si dictum detentorem requirere non audebit et post denuntiationem factam in loco publico quo ad dictum invasorem possit dicta denuntiatio pervenire ecclesiam vel bona occupata non restituerit, terra propria, si quam habet seu tenet alibi [16] infra nostram provintiam quamdiu invasori [17] obedierit supposita sit ecclesiastico interdicto et nisi ante necesitates ultimas tam ecclesiastica persona quam secularis sibi de huiusmodi absolutione providerit quamvis in mortis articulo non sit ei, si penituerit, absolutio et comunio deneganda, tamen ecclesiastica careat sepultura donec ecclesia taliter occupata per eum aut iura et bona premissa absolute et libere dimittantur ac de fructibus eiusdem ad mandatum ordinarii vel eius vicarii fuerit satisfactum omnesque religiosos et clericos seculares, qui tales scienter ad ecclesiasticam sepulturam ab officio et benefitio per annum decernimus fore suspenssos.
(14) Item presenti constitutione statuimus quod nulla persona ecclesiastica nostre provintie possessiones vel res immobiles ac iura monasteriorum, ecclesiarum et hospitalium el aliorum locorum venerabilium seu thesaurum, libros vel paramenta quocumque titulo distrahat, alienet aut pignori obliget sine diocesani licentia speciali, quod, si contra factum fuerit, huiusmodi distractiones, alienationes vel pignorum obligationes nulle sint ipso iure nec per eas emptoribus vel creditoribus jus aliquod aquiratur et nichilominus distrahentes, alienantes vel pignori obligantes, ipso iure hac presenti constitutione offitio et beneficio sint suspenssi quousque per diocesanum suspensionem huiusmodi contigerit relaxari, recipientes vero scienter bona predicta vei aliquod predictorum in pignore vel alio modo illicito sententiam excomunicationis ipso facto incurrant.
(15) Item statuimus et ordinamus quod si aliquis rector vel alius dominus temporalis seu civitas, comune, alius locus villam aut burgum aut alium locum de novo construxerint aut construere voluerint, homines alicuius ecclesie compellere vel compelli facere per se vel per alium non presumat ut causa habitandi se transferant ad villam vel burgum seu locum constructum aut construendum de novo, prohybentes etiam ne predicte persone seu loca de possessionibus hominum ecclesie quominus in jurisdictione et dominio ecclesie remaneant se modo aliquo intromitant.
Qui vero contra predicta facere attemptabit, si rector fuerit aut alius dominus temporalis, ipso facto sententiam excomunicationis incurrat et terra, si quam infra nostram provintiam obtinet, quam diu eidem obedierit, sit supposita ecclesiastico interdicto.
Civitas autem, comune seu locus alius, qui vel que contra nostram constitutionem facere attemptabit, ipso facto ecclesiastico subiaceat interdicto, quod interdictum relaxari non possit nisi per diocesanum in cuius civitate vel diocesi dampnum fuerit irrogatum.
(16) De hiis autem qui scienter ecclesiastica feuda celant vel alia bona immobilia ad ecclesiam spectancia, si infra duos menses a tempore publicationis huiusmodi eadem ab ecclesia recognoscere et id quod debent ecclesie et ecclesiasticis personis facere ratione feudi vel alio contractu seu alio iusto modo facere, solvere seu restituere contradicent, auctoritate presentis concilii sententiam excomunicationis incurrant, quam, si per annum substinuerint animo indurato, cadant ipso facto a iure feudi et ab omni alio iure quo tenebant et tenuerunt bona predicta, et ad ecclesiam revertantur, et hanc nostram constitutionem per singulas parrochias singularum diocesum semel in anno precipimus publicari.
(17) Item statuimus quod quicumque habet vel tenet modo illicito cruces, calices, paramenta et libros seu quecumque alia bona divino cultui deputata, ecclesie vel illi, cuius est, infra duos menses a tempore publicationis huiusmodi restituere debeat et consignare, et si ignorat cuius ecclesie sint vel fuerint aut aliam personam cuius fuerint diocesano vel capitulo cathedralis ecclesie, si vacaret, consignet, alioquin excomunicationis vinculo sit astrictus.
(18) Item statuimus quod singuli episcopi in suis synodis publice exponere non omitant quod periuri sunt infames et ab omni actu legitimo repellendi nec merentur ecclesias regere et alias penas quibus propter perjurium sunt astricti, iniungentes sacerdotibus parrochialibus ut et ipsi in suis ecclesiis sepius predicti publicent ne pretestu ignorantie occaxionem habeant peiorandi.
(19) Item statuimus ne aliquis religiosus clericus vel laycus contrafatiat vel contrafieri fatiat aut falsificet vel falsificari fatiat literas nostras vel diocesanorum nostrorum seu instrumenta coram nobis vel aliquo diocesanorum nostrorum confecta vel rogata vel quibus nos impartimur auctoritatem aut aliquis ex suffraganeis nostris, et si quis contrafecerit, excomunicationis vinculo sit astrictus.
(20) Item statuimus et mandamus quod quicumque alicuius ultime voluntatis executionem susceperit ante omnia que defunctus ad pias causas et pro male ablatis restituendis de bonis suis restituendi et reddendi mandaverit, expediat exeeutor nisi defunctus aliud iusserit faciendum; quo facto, que prediximus exequatur, circa quod volumus quod parrochialis sacerdos defuncti infra menssem a die obitus testatoris vel quo, cum defunctum cognoverit, per se vel per alium diocesano loci vel eius offitiali nomine defuncti et executoris eius denuntiet quid et quantum pro predictis casibus legaverit, refferat et exponat, et tunc diocesanos vel offitialis ipsius eundem executorem compellat secundum voluntatem defuncti que premissa sunt adimplere.
Sacerdos autem, qui denuntiationem predictam diocesano vel eius offitiali fatiendam scienter omiserit, excomunicetur.
(21) Item statuimus quod quicumque legata seu relicta ad pias causas detinet occupata vel de cetero occupabit nisi infra menssem a tempore huiusmodi publicationis restituerit sive impedierit quominus distribui possint secundum voluntatem testatoris, sententiam excomunicationis incurrat.
(22) Item statuimus ut de cetero parrochialis ecclesia terciam habeat porcionem de hiis que testator legaverit ecclesie ubi elegerit sepulturam et de oblationibus faciendis circa exequias sepulture, nisi in aliquibus locis ratione alicuius compositionis vel consuetudinis certum aliud observetur, et quod aliquis dolum vel fraudem non comittit in hiis que legaverit vel legare voluerit aliquis pro anima sua et de oblationibus ut ecclesia parrochialis defraudetur canonica porcione, et non inducat seu induci fatiat quod aliquis sepulturam eligat alibi quam in ecclesia sua; et qui contrafecerit, ipso facto sententiam excomunicationis incurrat.
(23) Item statuimus ne quis sacerdos secularis vel religiosus alterius clerici vel layci, excepto cum mortis articulo imminente, sacerdotem proprium habere potest nisi de licentia diocesani vel proprii sacerdotis, confessiones audiat, ei penitentiam iniungat vel absolvat eundem.
Et si quis contra hoc fecerit, ipso facto excomunicationis vinculo sit astrictus.
(24) Item statuimus quod nullus clericus religiosus vel secularis aut etiam laycus oratoria, altaria vel capellas seu ecclesias in locis non exemptis sine diocesanorum ipsorum locorum licentia construat vel construi faciat nec in iam constructis vel construendis divina temptet officia celebrare.
Si vero in loco exempto constructum fuerit oratorium vel capella nullus ibidem celebrans aliquem de grege alteri credito recipiat ad divina.
Nullus insuper in locis non exemptis predicta fatiat nec in eisdem cum ab ordinario fuerint interdicta celebret vel fatiat celebrari divina, nec etiam in exemptis hoc ipsi exempti fatiant nisi super hiis licentiam sedis apostolice habeant vel ipsius privillegium speciale, de quibus licentia et privillegio infra XV dies a tempore positi interdicti eidem diocesano vel offitiali ipsius aut ei quem ad hoc deputaverit fiat fides.
Qui autem contra hanc nostram constitutionem aliquid fatiet, eum in hiis scriptis excomunicationis vinculo innodamus.
(25a) Item quia Humiliati indifferenter offitium predicationis usurpant, confessiones audiunt, iniungunt penitentias et absolutiones concedunt nec non parrochianos alienos recipiunt ad divina, hoc duximus statuendum quod, si super hoc a sede apostolica vel legatis ipsius aliquo privillegio seu privillegiis asserunt seu credunt se fore munitos infra tres mensses postquam presens constitutio fuerit in civitate nostra et civitatibus provintie nostre, diocesano vel eius offitiali aut capitulo Cathedralis ecclesie, si vacaret, vel eius vicario de huiusmodi privillegio seu privillegiis fatiant plenam fidem, alioquin eos et eorum quemlibet auctoritate presentis concilii amonemus primo, secundo et tertio ut a predictis desistant; quod, si predicta facere vel aliquid premissorum presumpserint, ipsos et eorum quemlibet excomunicationis vinculo innodamus.
(25b) Item statuimus quod Humiliati suo diocesano obediant et quod dadias, fodra et collectas una cum alio clero solvant.
(26) Item cum quidem indifferenter predicationis offitium usurpare conentur, statuimus quod secularis, clericus vel religiosus aut etiam laycus cuiuscumque ordinis, status aut scientie glorietur, predicare audiat vel presumat nisi a sede apostolica vel legatis ipsius privillegium habuerit spetiale vel a diocesano loci hoc sit eidem commissum, et si quis contrafecerit, auctoritate presentis concilii excomunicationis vinculo sit astrictus; et si questuarii fuerint, que aliqua in predicationibus huiusmodi lucrati fuerint vel acquisierint, licite possit eis aufferri et aufferrentium fiant.
Nolumus quod presbiteri in Cathedralibus ecclesiis existentes, hac constitutione ligentur.
(27) Item statuimus in presenti concilio et volumus per totam nostram provintiam firmiter observari quod, si laycus excecata et obstinata ratione adeo fuerit induratus, quod excomunicationis sententiam per annum substinuerit nec absolutionem curaverit obtinere: sacerdos, de cuius parrochia excomunicatus fuerit, diocesano loci vel capitulo Cathedralis ecclesie, si vacaret, infra menssem refferat per se vel per nuntium specialem, et tunc diocesanos loci seculari iudici illius excomunicati denuntiet pertinatiam et contemptum.
Qui iudex, sub cuius jurisdictione temporali idem excomunicatus existit, pena pecuniaria illum cogat absolutionis benefitium postulare et prestare cautionem ecclesie, si potest, quam casus excomunicationis illius requirit; et si forte iudex secularis negligens fuerit vel remissus in hoc, iudex ecclesiasticus ad hoc per censuram ecclesiasticam iudicem illum cogat.
Si vero excomunicatus predictus rector fuerit, civitas vel loci aut offitialis aut dominus sive quocumque alio nomine censeatur qui non possit per modum predictum ad absolutionem huiusmodi coherceri et eandem excomunicationem per annum substinuerit animo indurato, terra vel locus in quo idem rector fuerit vel offitialis aut dominus seu quis alius quocumque nomine censseatur, et terra, si quam propriam infra nostram provintiam obtinet, quamdiu eidem excomunicato obedierit, supposita sit ecclesiastico interdicto et nichilominus ipso facto feudum, si quod ab ecclesia tenet, perdat et ad ecclesiam revertatur.
Si vero clericus excomunicatus adeo mentis obstinate fuerit, quod infra annum non procuraverit se absolvi, tunc diocesanus illum benefitiis suis privet et ad illa benefitia eligantur ydonei per eos ad quos electio vel presentato noscitur pertinere.
Qui autem ob hanc causam vel quamcumque aliam a diocesano excomunicatus fuerit vel excomunicationem incurrerit ipso facto, et sic excomunicatus ingerat temere se divinis vel quicquam [18] iniurie excomunicatori vel suo parrochiali presbitero pro eo quod eum evitet vel non admiserit ad divina vel cuicumque alteri clerico vel layco ob hanc causam dixerit vel intulerit vel dici aut inferri mandaverit, excomunicetur iterum et, si eius protervitas meruerit, predicta sententia vel sententie augmententur.
(28) Item precipimus in virtute obedientie et sub obtestatione divini iudicii universis et singulis episcopis nostre provintie ne alicui religioso clerico vel seculari dent vel dari fatiant crisma et [19] oleum sanctum nec eos recipiant ad ordines vel publice ad celebrandum missam absque literis commendaticiis diocesanorum suorum.
(29) Item precipimus venerabilibus fratribus nostris episcopis Mediolanensis Ecclesie sufraganeis nec non procuratoribus ecclesiarum cathedralium vacantium quod infra XV dies a presenti publicatione computandos harum constitutionum copiam seu exemplum recipiant et infra tres mensses in suis civitatibus eas publicent vel faciant publicari.
In cuius rei testimonium et perpetuam firmitatem premissa omnia scribi et in publicam formam reddegi mandavimus per notarium infrascriptum et nostri sigilli appensionis munimine roborari.
Actum in dicta ecclesia Sancte Tecle Mediolani, sub anno Domini currente MCCLXXXVII, indictione prima, die veneris XII septembris.
Presentibus dominis episcopis et aliis supradictis ac... ministro provintiaii et... guardiano conventus Mediolanensis fratrum Minorum et aliis multis fratribus Predicatorum et Minorum ordinis,... abbatibus,... prioribus,... prepositis,... archipresbiteris et presbiteris nec non aliarum ecclesiarum et domorum regularium prelatis, canonicis et capellanis et aliis multis prelatis, religiosis et personis ecclesiasticis tam de Mediolano et eius districtu et diocesi quam provintia et aliunde, ibi in concilio congregatis, et presentibus etiam Uberto Vicecomite filio condam domini Rugerii Vicecomitis de Massino, Onrigolo Vicecomite filio condam Lanterii Vicecomitis de Yvorio, Stobiono Mantcgatio filio condam domini Philipi Mantegatii civitatis Placentie, Iohannino filio condam domini Girardi de Bargono [20] de Parma, Iohannino filio condam domini Detesalve Gonzoni de Crema, Bombello Marinono et Tadeo filio condam domini Iacobi qui dicitur Talialupus de la Cruce civitatis Mediolani, ad hoc vocatis testibus et rogatis. [21]
Ego Antegradus Crotus, publicus auctoritate imperiali notarius ac scriba predicti domini archiepiscopi promulgationi et publicationi predictarum constitutionum, statutorum et ordinamentorum nec non approbationi eorum facte in concilio per predictos dominos episcopos, ordinarios et alios supradictos interfui et ea omnia de mandato dicti domini archiepiscopi, episcoporum et aliorum predictorum scripssi et in publicam formam reddegi et ad transcribendum dedi notario infrascripto et me subscripsi meoque consueto signo signavi. [22]
Ego Guilielmus Sarronus publicus civitatis Mediolanensis notarius iussu dicti notarii scripsi.