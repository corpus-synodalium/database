Gotifredus Dei gratia Aquilejensis patriarcha universis episcopis ejus ecclesiae suffraganeis, venerabilibus et in Christo dilectis fratribus, salutem et sincerae dilectionis affectum. 
QUONIAM peccatis exigentibus magna pars hominum, quorum non est numerus, adeo salvatori suo, quos et Dominus tradidit in reprobum sensum, tantam feritatem exercent in terris, ut nulla pietate obstante, quia timor Domini non est ante oculos eorum, sanguinem innocentum effundere, vineas et albores fructiferas succidere, domus alienas, et, quod gravius est, ecclesias Deo dicatas, spoliare et succendere non formident: et usque adeo crudelitas et furor eorum invaluit, quod ad omnia sacrilegia et nefaria perpetranda obstinatis mentibus eant praecipites. 
Corrupti namque et abominabiles facti sunt in studiis suis. 
Et quoniam in provincia nostra, saeva rapacitas praedonum, et diversi generis malefactorum pravitas, spiritu furoris accensa, terras nuperrime longe lateque destruxit: nos videntes mala gentis nostrae et sociorum, in generali capitulo, quod altera die post festum sancti Michaelis Aquilejae celebravimus, consilio episcoporum, et totius capituli, imitantes etiam decreta patrum nostrorum, Innocentii, Eugenii, et Alexandri, summae sedis pontificum, nec non bonae memoriae Uldarici patris et praedecessoris nostri, succisores vinearum et arborum fructiferarum, incendiarios homines, et violatores ecclesiarum, accensis candelis, anathematis vinculo ligari mandavimus: ut qui extremi examinis timore ab iniquitate et impietate non revocantur, eos ecclesiastica severitas, ut ad cor redeant, comprimat et inducat. 
Statuimus etiam ut violatores ecclesiarum, coemeteriorum, et incendiarii eorum, et qui in clericos manus injiciant violentas, cum ad satisfactionem ecclesiae redierint, et mandatum nostrum, et sui episcopi juramentum, recipiant in mandatis, ut ea quae de ecclesiis, et de earum coemeteriis, seu etiam aliunde, abstulerint, pro posse suo, et secundum episcopi sui arbitrium restituant, et cum episcopi sui licentia sedem adeant apostolicam. 
Quocirca fraternitati vestrae mandamus, et mandando praecipimus, quatenus secundum excommunicationis formam in ecclesiis vestris denunciari et firmiter observari faciatis. 
