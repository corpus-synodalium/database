In nomine patris et filii et spiritus sancti.
Nos Iohannes Capellanus et Symon subdiaconus domini [1] Innocentii pape tertii, apostolice sedis legati ad evellenda nociva de agro dominico, et virtutum plantaria utiliter inserenda, videntes multa in clero et populo Dalmatie et Dioclie corrigenda, de sanctorum patrum conciliis decreta presentia duximus innovanda.
In primis itaque decernimus, ut nullus episcopus aliquem ad sacros ordines per pecuniam promovere, seu ecclesiastica beneficia alicui precio interveniente concedere presumat.
Cum enim dominus preceperit Apostolis: Gratis accepistis, gratis date; et spiritus sancti gratia venalis esse non possit, que in sacris confertur ordinibus: gravi puniendus est pena, qui spiritus sancti dona venalia exponere non veretur.
Quocirca presenti decreto statuimus, ut quicumque episcopus hoc agere convictus fuerit, omni ecclesiastica careat dignitate et sine spe restitutionis tam ille qui dederit, quam ille qui scienter sacros ordines pecunia interveniente receperit, perpetuo deponatur.
Cum domini [2] sacerdotes, et hii qui sacro altario deserviunt, continenter vivere debeant iuxta illud: Mundamini, qui fertis vasa domini; in partibus Dalmatie atque Dioclie sacerdotes et uxores habere et ecclesias tenere dicuntur.
Quocirca presenti decreto statuimus, ut sacerdotes et diaconos ante susceptum officium, nisi eorum coniuges in manu episcopi votum fecerint continentie, uxores habentes cum ipsis maneant et ecclesias dimittant: non enim possint secundum ordinem Romane ecclesie manentes in coniugio, nisi defunctis uxoribus aut continentiam voventibus, si digni inventi fuerint, ad sacerdotium promoveri.
Illi vero, qui post susceptum sacerdotii vel diaconatus honorem adulteras potius quam uxores accepisse probantur, nisi eas dimiserint, et dignam egerint penitentiam, ab officio et ecclesiastico beneficio fiant penitus alieni.
Prohibemus etiam, ne aliquis episcopus, nisi in quatuor temporibus iuxta sanctorum patrum constitutionem aliquem ad sacros ordines promovere presumat: solus enim Romanus pontifex dominicis diebus subdiaconus ordinare potest.
Cum autem episcopus ordinationem fecerit, non nisi unum ordinem a subdiacono et supra conferre presumat.
Ordinatus autem in subdiaconatum ad munus per annum in eodem officio deserviat, et diaconus similiter faciat.
Quicumque autem episcopus contra hoc venire presumpserit, tamdiu a conferendis ordinibus abstineat, donec a Romano pontifice misericordiam consequatur.
Quoniam secundum gradus et ordines personarum beneficia ecclesiastica in domo domini [3] secundum sanctorum patrum constitutionem distributa noscuntur, decernimus, ut decime seu oblationes fidelium tam pro vivis quam pro defunctis in quatuor partibus dividantur, quarum una sit episcopi, alia ecclesiarum, tertia pauperum, quarta clericorum.
Portionem quidem pauperum episcopus [4] amministret: portionem vero ecclesiarum archipresbiter conservet, et ex mandato episcopi in usibus ecclesie fideliter expendat.
Quicumque autem clericorum contra hoc venire presumpserit, sua portione privetur.
Districtius inhibemus, ne aliquis sacerdos filii sui vel filie spiritualis privatam confessionem alicui revelare presumat.
Quod si facere convictus fuerit, officio et beneficio ecclesiastico perpetuo spolietur.
Idem dicimus de quolibet clerico, qui de homicidio, adulterio, periurio, falso testimonio publice accusatus fuerit et convictus.
Cum terrarum potestatum nunciis sive ministris honor exhibeatur ab omnibus, multo magis ministris dei honor a laicis exhibendus est, a quibus eis non solum divina celebrantur officia, verum etiam sacrum baptisma et corpus domini et penitentia, et cetera ecclesiastica sacramenta iugiter ministrantur.
Quapropter iuxta decretum domini Innocentii pape secundi districtius inhibemus, ne aliquis in personam episcopi sive sacerdotis, vel cuiuslibet clerici vel religiosi viri violentas manus inicere presumat.
Quicumque autem hoc attemptaverit, tamdiu excommunicatus maneat, donec de tanta presumptione satisfacturus apostolico se conspectui representet, vel ab eius legato, prestita congrua satisfactione, absolutionis beneficium consequatur.
Similiter sub excommunicatione prohibemus, ne aliquis laicus clericum ad peregrina iudicia trahere presumat veluti candentis ferri, vel aque, vel cuiuslibet alterius iudicii: non enim pertinet ad laicum clericum iudicare.
Si autem clericus peccaverit, ab archiepiscopo vel episcopo [5], vel etiam prelato suo, aut Romano pontifice, si necesse fuerit, iudicetur.
Cum sacrosancta Romana ecclesia, que mater est omnium ecclesiarum et magistra, decreverit, ut nullus christianus usque ad septimum consanguinitatis gradum coniugium contrahere presumat, grave nimis est et divini dignum animadversione iudicii, quod in partibus Dalmatie et Dioclie a multis factum in veritate comperimus, ut homines dei timorem non habentes cum consanguineis in quarto et quinto gradu vel infra contra sanctorum patrum constitutionum coniugia contrahere non formident.
Quapropter presenti decreto statuimus, ut quicumque in quarto gradu presertim vel infra coniugium habere convincitur, nisi ad mandatum ecclesie satisfecerit, et a sue consanguinitatis incesta coniunctione recesserit, tamdiu maneat excommunicatus et ab omnibus ecclesie sacramentis separatus, donec a nefaria copula separetur, et ad mandatum ecclesie satisfaciat.	
Item precipimus, ut clerici rasuram et tonsuram teneant clericalem.
Qui autem hoc non fecerit, ab episcopo districtione canonica compellatur.
Cum due sunt in terris potestates a domino constitute, spiritualis videlicet et secularis, et una de spiritualibus et ecclesiasticis, altera de secularibus habeat iudicare, grave committitur peccatum, quicumque laicus vel ecclesias donare vel ecclesiasticas personas iudicare presumit.
Quocirca presenti decreto statuimus auctoritate dei omnipotentis et beatorum Apostolorum Petri et Pauli, et domini pape Innocentii, ut quicumque clericus de manu laica ecclesiam vel ecclesiastica beneficia receperit, tam qui dederit, quam qui receperit, tamdiu excommunicationis vinculo teneatur astrictus, donec ad mandatum ecclesie plenarie satisfaciat: et quod contra sacros canones factum fuerit, irritum habeatur et vacuum.
Illos autem laicos, qui ante constitutionem istam ecclesias donaverint, vel in ecclesiasticas personas manus iniecerint violentas, volumus per episcopos tertio commoneri, et nisi penitentiam egerint competentem, eadem sententia teneantur astricti.
Excommunicamus omnes illos, qui thesauros ecclesiarum iniuste detinent, donec restituant, et eos, qui Latinos detinent in servitute, nisi recepta pecunia, quam dederunt, eos pristine restituant libertati.
Item excommunicamus omnes illos, qui proprias dimiserunt uxores, vel decetero dimiserint sine iudicio ecclesie, donec ad ipsas revertantur.
Prohibemus etiam, ut filii presbiterorum, et qui de legitimo non sunt nati matrimonio, ad sacros ordines non accedant.
Similiter prohibemus, ut nullus ordinetur in sacerdotem, nisi tricesimum expleverit annum.
Ego fr. Iohannes domini pape Capellanus apostolice sedis legatus scripsi et subscripsi.
Ego fr. Symon domini [6] pape subdiaconus apostolice sedis legatus subscripsi.
Ego Iohannes Diocliensis et Antibarensis Archiepiscopus subscripsi.
Ego Dominicus archipresbiter Arbanensis subscripsi.
Ego Petrus Scuarinensis episcopus subscripsi.
Ego Iohannes Polatinensis episcopus subscripsi.
Ego Petrus Aruastinensis episcopus subscripsi.
Ego Dominicus Soacinensis episcopus subscripsi.
Ego Natalis Dulcinensis episcopus subscripsi.
Ego Theodorus Sarcanensis episcopus subscripsi.