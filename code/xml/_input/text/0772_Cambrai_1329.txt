Locus LIIIIus.
Additiones facte a domino Johanne de Florentia jn die beati Remigij anno Domini millesimo tricentesimo XXIXo.
(1) Nos Johannes de Florencia, canonicus Cameracensis, reuerendj in Christo patris ac domini G., Dei gratia venerabilis episcopi Cameracensis absentis, jn spiritualibus et temporalibus vicarius generalis, in sancta synodo per nos celebrata auctoritate dicti reuerendj patris jn ecclesia Cameracensi in die beati Remigij anno Domini Mo CCCo XXIXo, pro reformatione morum in clero jnfrascripta duximus ordinanda et statuenda.
Jn primis quod nonnullj laycj asserentes seculares tonsuram clericalem, licet reuera non sint clericj neque canonice tonsuratj, deferre presumunt jn suarum periculam animarum et scandalum plurimorum, nos abusui huiusmodi obuiare volentes, statuendo jnhibemus, ne de cetero aliquis jn ciuitate uel diocesi Cameracensi tonsuram clericalem, nisi ab episcopo fuerit canonice clericalj caractere jusignitus, deferre presumat.
Contrarium vero facientes ipso facto excommunicationis sententia innodamus, eadem sententia percellentes omnes barbitonsores ac alios, qui talibus scienter de cetero jn ciuitate et diocesi Cameracensi tonsuras radere uel radi facere attemptabunt.
(2) Item cum auctoritate synodalium statutorum antiquorum sacerdotes ciuitatis et diocesis Cameracensis curam animarum habentes, qui sine licentia domini nostri Cameracensis episcopi speciali seu eius vicarij deseruire presumunt jn duabus ecclesijs, nisi ecclesia dependeat ab altera, fuerint et sint excommunicatj ipso facto; Nos huiusmodi statuto addentes statuimus quod statutum huiusmodi antiquum ad curatos diocesis et ciuitatis Cameracensis, qui in suis parrochialibus ecclesijs sine dicta licentia in capellis seu alijs beneficijs suis uel alijs, necnon ad capellanos ciuitatis et diocesis predictarum, qui plures obtinent capellanias, quod in eadem ciuitate uel opido constituunt, deseruire presumunt, se extendant.
Et si contrarium faciant, eadem sententia sunt ligatj.
(3) Item statuimus quod presbiteri ciuitatis et diocesis Cameracensis uestibus stragulatis et scissis, ac manicis pendentibus de cetero desuper non vtantur sed rotundis et clausis; alioquin contrafacientes grauiter puniemus.