ANNO Dominicae Incarnationis MCXCV. mense Decembri, cum venerabiles pontifices, quorum nomina subscribuntur, et alii praelati ecclesiarum provinciae Narbonensis, de mandato Magistri Michaelis venerabilis apostolicae sedis legati apud Montempessulanum pro celebrando concilio per seipsos et internuncios convenissent: ipse legatus, de assensu omnium, universa quae sequuntur ita instituit. 
In primis, ut pax in tota Narbonensi provincia, sicut jurata fuerat antea de voluntate domini comitis Tolosan. et postmodum in praesentia ejusdem legati, apud sanctum AEgidium, a venerabilibus Uticensi et Nemausensi episcopis, et abbate sancti AEgidii pro se et omnibus terris juramento firmata, sine omni malo ingenio et cum bona fide servetur, nec aliquis eam violare praesumat. 
Hoc siquidem instituit juxta decretum antiquum quo dicitur: 
[1] Praecipimus ut episcopi ad solum Deum et salutem populi habentes respectum, omni tepiditate seposita, ad pacem firmiter tenendam mutuum sibi consilium et auxilium praebeant, neque hoc alicujus amore vel odio praetermittant. 
Quod si quis in hoc Dei opere tepidus inventus fuerit damnum propriae dignitatis incurrat. [2] 
Idipsum quoque in Lateranensi concilio fuit residente bonae memoriae Alexandro papa statutum in illo capitulo quod incipit: 
Treugam ab occasu Solis, etc. 
Ipse vero legatus, authoritate qua fungebatur, supradictam pacem in cadem Narbonensi provincia stabiliens, confirmavit: supponens omnem illam personam ecclesiasticam sive saecularem excommunicationi, et totam terram ejus nihilo minus interdicto, quae pacem aliquatenus violabit, donec, sicut in statutis pacis continetur, pacem violatam emendet. 
Huic siquidem constitutioni totum concilium favorem praestitit et assensum. 
Adjecit etiam legatus de communi assensu, ut quaecumque ecclesiastica saecularisve persona pacem infregerit, et commonita noluerit emendare, quicumque sacramento ei aut fide tenetur quantum ad hominium vel fidelitatem, sint, donec satisfaciat, absoluti. 
Rursus omnes haereticos, Aragonenses, familias quae mainatae dicuntur, piratas quoque, et illos qui deferunt arma seu armamenta vel lignamina galearum aut navium Sarracenis, de consensu omnium sub anathemate posuit, et constitutione Lateranensis concilii, quae contra hujusmodi emanavit, in omnibus observata, constituit ut bona hujusmodi pestilentium hominum publicentur, et ipsi nihilominus servituti subdantur. 
Constituit etiam, ut quicumque princeps saecularis ab ecclesiastico monitus, jurisdictionem temporalem in eos non curaverint exercere, sit cum eis simul vinculo anathematis innodatus: quemadmodum statutum est in praedicto Lateranensi concilio, et in synodo quam praedictus Dominus Alexander apud Montempessulanum dinoscitur celebrasse. 
Ad haec etiam legatus idem ex parte domini papae districte praecepit, ut Narbonensis archiepiscopus et episcopi suffraganei ejus, omnes illos qui mainatas receperint, vel foverint, sive defenderint, aut eis vendere, seu ab ipsis emere, vel equos eorum ferrare praesumpserint, in singulis parochianis ecclesiis, omnibus diebus Dominicis et praecipuis solemnitatibus, excommunicent et anathematizent, pulsatis campanis, et candelis accensis. 
Item legatus ipse dacrevit, quod si aliqui illorum qui in Hispaniam ibunt, juramento vel fide praestita teneantur astricti ut usuras exolvant, cogantur illi censura ecclesiastica per episcopum loci ad juramenta laxanda et fidejussores penitus absolvendos, qui a debitoribus juramentum vel fidem aut fidejussores recepisse noscuntur. 
Quod beatae memoriae Dominus Papa Gregorius octavus, remoto appellationis obstaculo, statuit emendari. 
Verum si jam persolvisse noscuntur usuras, competat eis repetitio usurarum, sicut jam dictus Alexander statuit et decrevit. 
Rursus saepe dictus legatus statutis adjecit, ut omnes presbyteri, clerici, monachi, scholares, conversi, peregrini, mercatores, rustici, euntes, et redeuntes, et in agricultura existentes, et animalia quibus arant, et quae portant semen ad agrum, juxta decretum ejusdem Domini Alexandri congrua securitate laetentur. 
Nec quisquam alicubi novas pedagiorum exactiones statuat, aut statutas tenere, aut veteres augmentare ullo modo praesumat. 
Si quis autem contra hoc fecerit, et commonitus non destiterit, donec satisfaciat, communione careat Christiana. 
Ad haec, secundum constitutionem Nicolai papae consequenter instituit ut illi qui peregrinos vel oratores cuiuscumque sancti, sive clericos, sive monachos, vel feminas, aut inermes pauperes fuerint depraedati, vel bona eorum rapuerint, vel in malum eis obviaverint, nisi digne emendaverint, anathematis vinculo innodentur. 
Et qui treugam sive pacem infregerit, servatis omnibus supradictis excommunicationis subdatur. 
Decrevit etiam, ut Judaei sive Sarraceni nullam super Christianos habeant potestatem, nec eos Christianis praeficere quiquam praesumant, neque sub alendorum puerorum obtentu, nec pro servitio, nec alia qualibet causa, in domibus suis servientes Christianos aut Christianas permittantur habere. 
Excommunicavit autem illos, juxta Lateranense concilium et alia sacrorum canonum instituta, qui contra haec venire praesumpserint, et commoniti noluerint emendare. 
Si quis praeterea ad fidem Deo inspirante se converterit Christianam, juxta memoratum Lateranense concilium a possessionibus suis nullatenus excludatur: cum melioris conditionis esse oporteat conversos ad fidem, quam antequam fidem susciperent, habebantur. 
Si autem secus factum fuerit, principibus et potestatibus eorumdem locorum, ubicumque sint sub poena excommunicationis injunxit, ut conversorum eorumdem portionem haereditatis atque bonorum ex integro eis faciant exhiberi, eosque in omni benignitate et caritate pertractent, si dasiderant excommunicationis laqueum evitare. 
Ecclesiarum nihilominus praelatis in hoc suam exercentibus potestatem. 
Recepit denique sub protectione beatorum Petri et Pauli apostolorum, domini Caelestini Papae, dominorum cardinalium, universorum archiepiscoporum, episcoporum, et aliorum praelatorum sanctae ecclesiae, ac sua legatus ipse, omnes illos de provinciis legationis suae, qui conversi fuerint de Judaismo vel paganismo ad fidem catholicam, ex quo ipse Roma exivit, aut convertentur adhuc donec ad ecclesiam Romanam revertatur: et sub excommunicatione districte prohibuit, ne quis eos aut bona eorum aliqua temeritate perturbet. 
Decrevit etiam, immo decretum renovavit antiquum, ut qui oblatione defunctorum aut negant Ecclesiis, aut difficile reddunt, tanquam necatores egentium, secundum canones per episcopos locorum excommunicatione notentur. 
Usurarios siquidem manifestos, qui utique nec caritatem Dei nec proximi habere noscuntur, si laici fuerint, illa sententia innodavit quae in synodo Lateranensi statuta fuisse dinoscitur: ut videlicet ad communionem non admittantur altaris, oblationem eorum nullus accipiat, nec Christianam, si in hoc peccato decesserint, recipiant sepulturam, cum id faciant aliis quod sibi fieri nolunt. 
Si vero clerici fuerint, vel alicui religioni constricti, suspensionem ecclesiastici officii patiantur, sicut stabilitum fuit in concilio Turonensi: depositionis sententia secundum apostolorum canones innodandi, si in hoc contumaces apparuerint aut rebelles. 
Item legatus ipse in synodo plena decrevit, ut, sicut in antiquis et novis canonibus continetur, quicumque sunt titulo clericalis militiae insigniti, tonsuram habeant et habitum clericalem, competentibus calciamentis deinceps utantur, manicas vestimentorum suorum cotidiano filo non consuant, nec argenti vel alicujus metalli laminas ipsis apponant, ludos alearum et taxillorum prorsus evitent. 
Illi quoque qui sunt in sacerdotio constituti, clausa semper ferant indumenta, nisi in equitando aliud facere compellantur. 
Confirmavit etiam nihilominus idem legatus consuetudinem locorum illorum, et ne intermitteretur sub anathematis interminatione prohibuit, quibus clerici, etiam in minoribus subdiaconali et diaconali ordinibus constituti, clausa consueverunt hactenus vestimenta deferre. 
Prohibuit praeterea sub omni severitate ecclesiasticae disciplinae, ne quis monachus, vel canonicus regularis, aut alius religiosus, ad saeculares leges vel physicam legendas accedat. 
Alioquin juxta decretum sub domino Alexandro in concilio apud Montempessulanum et Turonis super hoc articulo promulgatum, et dioecesanis episcopis canonice puniantur. 
De his autem qui contra haec venire praesumpserint, quae de clericorum mutandis in melius moribus decernuntur, dominus Gregorius octavus Papa recolendae memoriae in Parmensi concilio statuit, ut episcopum suum remoto appellationis obstaculo cer....r, [3] et immunitatis ipsius interim fiant extorres, quae pro tutela clericorum et coercenda violentia laicorum noscitur instituta. 
Cujus utique constitutionem legatus ipse per omnia comprobavit, et ut servetur districte praecepit. 
Viri quoque clerici, sive laici, incisas vestes sive linguatas ab inferiori parte non habeant: et mulieres vestibus sumptuosis et proprii corporis longitudinem superflue excedentibus amodo non utantur; sed in habitu honesto et moderato incedant, qui nec lasciviam notet, nec jactantiam vanitatis ostendat. 
Cum enim Dominus, sicut ei placuit, in amissione Jerosolymitanae terrae et in invasione cujusdam partis Hispaniae, totam Christianitatem duplici contritione contriverit, nonnisi per emendationem vitae nostrae in iis et aliis nostri dignabitur misereri. 
Adjecit autem ipse legatus in hoc specialiter instituto quod de clericis emanavit, ut si secus factum fuerit, episcopus loci, sicut desiderat proprium et affectat honorem, clericum quemlibet aliter facientem officio ecclesiastico beneficioque suspendat. 
Stabilivit praeterea legatus idem, quod quia Peccato saturitatis Israeliticus populus ab hostibus legitur superatus, et eos in parva postmodum manu, placato per jejunium Domino, superavit: et multiplicitas ferculorum, quae boni viri sensum obtundit et meliora cogitare non finit, de clericorum menda praecipue subtrahatur: et duobus ferculis carnium vel piscium ad plus, praeter venationes et exenia gratis oblata, contenti juxta verbum Jesu Christi, omnes episcopi et clerici, attendant ne corda eorum crapula vel comessationibus aggraventur. 
Si vero clerici has institutiones voluerint observare, hoc tempore maxime quo Jerosolymitana terra Saracenorum dominio subjacet ancillata, et Hispania solito acrius infestatur ab ipsis: episcopus loci, eos canonica censura compescat. 
Statuit etiam praedictus legatus, ut matrimonia non nisi secundum scita canonum contrahantur. 
Posuit etiam in excommunicatione omnes illos, immo confirmavit sententiam jam latam in ipsos de Capertagno vel ultra, qui dominum R. Lodovensem episcopum ceperunt, et usque ad redemptionem male tractarunt: terram eorum nihilominus subjiciens interdicto, donec satisfactionem exhibeant competentem. 
In fine quoque omnium addidit, ut quia in pluribus locis provinciae Narbonensis, haeretici sunt, in consilio archiepiscopi et episcoporum sit, qualiter pro eorum, quae superius statuta sunt, transgressione, interdicta debeant promulgari: ne occasione generalis et diutini interdicti, haereticis occasio pateat ad simplices catholicae fidei supplantandos. 
