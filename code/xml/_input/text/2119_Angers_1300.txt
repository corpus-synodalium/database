Idem Guillermus in synodo sancti luce eodem anno.
Ut rectores infra tres menses notificent testamenta.
Cum nos nostram dyocesim visitantes invenerimus, grave dictu, quod filii, fratres et alii consanguinei, ac heredes decedencium testatorum, quamplurium beneficiorum immemores, que ab ipsis decedentibus, licet immeriti, receperunt, non solum intuitu naturali, immo zelo Christi et pietatis obliti, et eciam executores, dictorum decedencium testamenta ab ipsis decedentibus condita pro animarum suarum liberacione, remedio et salute, non solum execucioni negligunt demandare, immo ea in archis suis aut alibi frequenter abscondunt, precipue ne prelati, ad quos, ex injuncto eisdem officio, spectat facere exsequi ultimas decedencium voluntates, contentas in testamentis eisdem, per compulsionem ipsorum filiorum, heredum et executorum, faciant execucioni debite demandari, per quod frustratur intencio testatoris, unde nos, prout tenemur, animarum cupientes providere saluti, omnibus et singulis ecclesiarum rectoribus nostre dyocesis et capellanis servientibus in eisdem, sub pena suspensionis et excommunicacionis injungentes precipimus et mandamus quod ipsi, infra tres menses a morte cujuslibet testatoris, testamentum et nomina executorum, quos elegerit et heredum, commissariis nostris a nobis ad hoc specialiter deputatis indicare et notificare procurent ut, per ipsos gerentes vices nostras, illi ad quos spectat, secundum juris formam, compellantur ad ultimas voluntates ipsorum decedencium exsequendas. 
Injungimus insuper eisdem rectoribus et capellanis quod ipsi quilibet in sua parrochia testamenta, retroactis temporibus condita execucioni non mandata, diligenter inquirant et ea dictis vices nostras gerentibus indicent et notificent, ut superius continetur.