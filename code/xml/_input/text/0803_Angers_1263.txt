Idem Nicholaus in synodo Penthecostes anno Domini Mo CCo LXo IIIo.
(1) De ostiis non benedicendis.
Prohibemus singulis sacerdotibus parrochialibus ne ipsi parrochianis suis die Pasche tostas [1] seu hostias loco panis benedicti ministrent, ne, ex ejus ministracione seu receptione, erubescenciam evitare videantur, sed panem benedictum faciant, sicut aliis diebus dominicis fieri consueverit.
(2) De procuracionibus in absentia sine licencia episcopi non dandis.
Intelleximus quod quidam archipresbiteri seu decani, non per se sed per alios visitantes, post visitacionem hujusmodi procuraciones recipere et exigere non verentur.
Quod dictis archipresbiteris et decanis districtius inhibemus, sub pena excommunicacionis, rectoribus ecclesiarum et capellanis nihilominus precipientes ne ipsi dictis archipresbiteris et decanis procuraciones reddant, nisi personaliter visitaverint, vel nisi nostras litteras patentes eisdem exhibeant, continentes quod a nobis obtinuerint licenciam per alios visitandi, quas litteras, nisi causa racionabili, sibi noverint nos minime concessuros.
Sentencias vero suspensionis vel excommunicacionis, si ob procuracionem non traditam, facta visitacione per alium seu a nobis licencia non obtenta, tulerint, ex nunc penitus revocamus.