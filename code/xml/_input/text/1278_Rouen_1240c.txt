(1) Precipimus quod, singulis diebus dominicis et festivis, excommunicant presbyteri patronos qui pro pecunia, vel pro alio illicito commodo vel emolumento presentant ad ecclesias, personatus, vicarias, capellas in quibus habent patronatum, et eos qui taliter recipient vel receperunt.
(2) Item precipimus quod quilibet sacerdos in parochia sua seu capellanus in capella sua dicat matutinas de nocte et omnes horas horis competentibus videlicet: Primam mane; post Tertiam missam; et post Sextam et Nonam et pulset horis debitis ad quamlibet horam [1].
(3) Et precipimus quod dicant cum nota et habeant breviarium secundum consuetudinem Rotomagensis ecclesie et hec de breviario sub pena viginti solidorum precipimus [2].
(4) Item precipimus [3] quod quilibet habeat lumen in ecclesia sua de nocte et die; saltem ad missam et ad vesperas, lampadem saltem vel candelam.
(5) Item precipimus quod quilibet sacerdos veniat ad capitulum decani; et qui non venerit puniatur in decem solidos, et servetur pena recepta ad mandatum archiepiscopi.
(6) Item precipimus quod quilibet sacerdos, die dominica, parochianos suos ad bonum exhortetur et doceat eos fidem et cognoscere peccata mortalia; et qui predicare nequiverit aut nescierit, saltem semel in mense faciat parochianis suis proponi Verbum Dei per aliquem bonum clericum vel religiosum, et notam personam.
(7) Item precipimus quod nullum recipiant ad predicandum seu ad proponendum Verbum Dei querentem eleemosinas pro edificanda ecclesia, leprosaria, vel domo Dei seu pro aliis quibuscumque questis.
Sed cum venerint cum litteris nostris, ipsi sacerdotes proponant pro eis negotium, secundum quod in litteris nostris viderint contineri.
Et sub pena excommunicationis, precipimus ne a talibus sacerdotes exigant aliquid; sed quod receptum fuerit, in commodum eleemosinas petentium totum cedat.
(8) Item precipimus quod separati sint in ecclesia mulieres, clerici, et laici.
(9) Item quod quilibet in parochia sua scripta habeat nomina parochianorum suorum, ut cognoscat extraneos ab ipsis.
(10) Item quolibet die dominica querant si sint parochiani extranei inter suos et ante misse ingressum ejiciant eos, diebus predictis, nisi sint alique note persone transeuntes.
(11) Item qui nullos habent parochianos, nullos recipiant diebus solemnibus predictis.
(12) Item parochianus existens in parochia, si tribus diebus dominicis continuis ad missam non venerit, excommunicetur; et hoc frequenter in ecclesiis publicetur.
(13) Item quilibet sacerdos, clericos litigiosos existentes in parochia, vel qui consueverint maliciose aliquos ad loca remota vel ignota citari nobis denuncient.
(14) Item nullus recipiat mandatum judicum ignotorum vel aliorum, nisi sit aliqua nota persona et authentica, et nisi videat authenticum Domini Pape, et ipsum diligenter examinet.
Item claudantur et limitentur atria ecclesie; et si difficultas adhibeatur per decanum loci nostrum consilium requiratur, vel archidiaconos locorum, si ipsi hoc expedire non possunt.
(15) Contra adulteros.
Frequenter contra adulteros, incestuosos, usurarios notorios clament et predicent sacerdotes; et si incorrigibiles videantur seu inveniantur, denuncient eos nobis.
(16) Quod non communicent sacerdotes cum excommunicatis.
Sacerdotes scienter non communicent cum excommunicatis, quia sic vilescere faciunt sententiam excommunicationis.
(17) Quod non purificent focarias presbyterorum.
Precipimus puniri sacerdotes qui sacerdotum focarias suorum sociorum vel etiam alias adulteras, seu focarias purificent sine licentia nostra, vel archidiaconi loci vel penitentiariorum existentium Rotomagi.
(18) Quod columbi non sint in campanilibus.
Item sacerdotes non habeant columbos in campanilibus, per quos ecclesia quandoque et altare deturpantur.
(19) Ne sacerdotes absolvent in magnis casibus.
Item prohibemus ne sacerdotes absolvant in magnis casibus constitutos, videlicet homicidas et sacrilegos, sortilegos, incestuosos, peccatores enormes contra naturam, violatores monialium, raptores virginum et similia.
Et scribant casus istos cum evenerint, et tradant nobis sive archidiaconis.
(20) Contra illos qui non faciunt residentiam.
Circa eos qui non resident in ecclesiis suis vel non ordinantur, servetur illa constitutio Extirpande [4] [5] et bona eorum saisiantur.
(21) De habitu et statu clericorum.
Cum in tonsura et habitu maxime differre debeant a laicis sacerdotes, in quibus plures invenimus istis temporibus delinquentes precipimus quod omnes coronam magnam habeant et tonsuram altam et rotundam; et qui in hiis de cetero invenietur culpabilis, gravius punietur.
(22) Item presbyteri cum tabardis seu garnachiis sine capa clausa desubtus, si inventi fuerint inter alios discurrentes, tabardum sive garnachiam amittant, et leprosis seu aliis pauperibus conferatur et nihilominus deferens alias prout justum fuerit, punietur.
(23) Item cum clerici curati, et sacerdotes exemplum esse debeant subditorum, luctas et choreas eisdem interdicimus, et omnem ludum cum pilla et maxime cum laicis, qui semper pro nobis insidiantur: et cum per talia auctoritas prelationis viliscat, et nonnumquam ex hiis contingat periculum corporale, et qui super hiis, seu aliquo istorum de cetero invenietur culpabilis, graviter punietur.
(24) Ne sacerdotes convivent cum [6] parochianis suis.
Inhibetur sacerdotibus ne ipsi invitent parochianos suos ad convivandum in domibus suis et si invitati fuerint a parochianis ad convivandum secum presbyteri non vadant nisi forte cum aliquibus personis gravibus et honestis, unde non possit grave scandalum suboriri et tamen hoc rarissime fiat pro pluribus periculis evitandis.
(25) Item statuimus ut, singulis annis per singulos menses, synodalia statuta singuli perlegant sacerdotes.
Quotienscumque aliquis sacerdotum hoc statutum servare neglexerit, per mensem sequentem ad minus officiis suspendatur.
 
