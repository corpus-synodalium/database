Item in alia synodo Sancti Geraldi dedit ista mandata verbo tenus, anno Domini MoCCoLXXXo, videlicet.
(6) De extrema unctione recipienda.
Quod moneamus et inducamus parochianos nostros ad recipendam extremam unctionem, et si aliquis sit qui non recipiat eam, non habebitur verus Christianus, et capellanus puniatur si fuerit negligens.
(7) De cultu nominis Jesu.
Item quod inclinent se quando audient nominare nomen Domini Jesu Christi.
(8) De communicantibus cum excommunicatis.
Item quod moneatis parochianos vestros qui associent excommunicatos ad januam ecclesie, quod si fecerint, est lata sententia contra eos excommunicationis, et denuntientur excommunicati.
(9) De sepultura excommunicatorum.
Item quod ullus sepeliat excommunicatum sub terra, sed per illos tamen qui erant necessarii ad portandum ponatur in naucis sive instanciis in arboribus et in alio loco eminenti.
Et si contra hoc fecerit, scribatur officiali.
(10) De executione testamentorum.
Item quod archipresbiteri procurent executores testamentorum.
(11) De incantibus in die dominica.
Item quod denuncientur excommunicati omnes illi qui faciunt incantum die dominica, exceptis victualibus preter bladum.
(12) De concubinariis manifestis.
Item quod nomina concubinariorum manifestorum scribantur officiali.
Quod si per alium ante quam per capellanum manifestentur, punientur capellani.
(13) De legatis piis.
Item quod archipresbiteri inquirant legata ad pias causas et renuntietur officiali.
(14) De ornatu capellanorum.
Item quod compellant capellanos ad habenda superpellicia ad serviendum ecclesiis.
(15) De ornamentis ecclesie.
Item quod non fiant parature altaris de vestimentis que fuerint per laicos data de cetero, sed talia indumenta data et relicta ecclesiis vendantur, et de precio fiant nova ornamenta ecclesie.
(16) De oleo infirmorum.
Item inquirant si sit in ecclesiis oleum infirmorum, et si non, denuntietur officiali, et punietur in banno episcopali.
(17) De reverentia altari facienda.
Item doceantur parrochiani ad faciendam reverentiam ecclesie et altari, removendo caputia et flectendo genua et talia que denotant reverentiam.
(18) De usurariis non sepeliendis.
Item si aliquis sit suspectus de usura non recipiatur in fine ad ecclesiasticam sepulturam, nisi capellanus bonos fideijussores habuerit de restituendo.
(19) Festum sancti Petri martyris.
Item fiat festum sancti Petri martyris novem lectionum, vel trium sicut constitutum est in tempore pascali.
(20) De peccato carnali.
Item excommunicamus sodomitas et peccatores contra naturam.
Item excommunicamus peccantes cum monialibus, sive sint clerici vel laici, et ipsas moniales et eorum absolutionem retinentes ad nos.
Item si aliquis capellanus incidat in peccatum carnis, licet confiteatur alio capellano, veniat ad nos infra VIII dies, alioquin ex tunc suspendimus eum.