(48) Constitucio provincialis alias publicata.
In Nomine Domini amen.
Cum nos Petrus Dei et apostolice Sedis gratia episcopus iporegiensis et comes; iamdiu reperimus quam plurimos diocesis nostre tam clericos quam laicos in observacione constitucionis infrascripte, edite et promulgate per reverendissimum in Christo patrem et dominum in Christo patrem et dominum divinum Castonum, Dei et apostolice Sedis gratia, sante mediolanensis Ecclesie nostre metropolitane archiepiscopum, quondam desides et desuetos perstiliose, in grave detrimentum plurimorum et cupientes ut possimus et pastorale officium nos cogit indempnitatibus subditorum providere in presenti nostro sinodo, dictam constitucionem publicamus seu publicari facimus, ut audientes publicationem huiusmodi memorie comendent, et quod ab inde ignoranciam non valeant allegare; precipimus et mandamus universis et singulis nobis subditis ut super tam laicis quam clericis ipsam constitucionem et omnia in ipsa contenta, sub penis et cominacionibus in ipsa contentis, firmiter observari et quod clerici maxime curam animarum habentes dictam constitucionem quater in anno in missarum sollemnis diebus, hiis quibus etiam alias constituciones nostras publicent sub excommunicacionis pena intelligibili et alta voce, concedentes ipsis et ipsorum volentes ipsam copiam recipi de manibus notarii nostri infrascripti infra unum mensem; cuiusquidem constitucionis tenor talis est.
(49) Nota de enormibus criminibus.
Enormia peccata sunt penis gravioribus ferienda.
Ea propter constitucionem [1] presenti sub obstentacione divini iudicii prohibemus super hoc monicionem generalem perhemptoriam et publicam [2] presenti nostri provinciali concilio facientes; quod persona aliqua sive quisdam intra nostram civitatem sive diocesim, homicidium sponte facto aut consilio seu mandato vel sugestione perpetrare de cetero non presumat, aut maliciose in dampnum cuiusquisque ignem apponere per se vel per alium in alterius messes, ecclesias seu domum incendium committere sive arsuram aut ecclesiam aliquam sive eius hostia seu muros errumpere violenter vel in ea sacrilegium perpetrare seu depredacionem violentam facere vel rapinam, aut permanere publice in adulterio vel incestu sive cum muliere professa regularem observantiam rem carnalem commitere inhonestam vel scienter in aliqua causa sive in alterius preiudicium vel dampnum falsum testimonium proferre, in iudicio in dampnum cuiuscumque scienter facere vel procirare seu suadere vel consulere fieri sacramentum, aut sigillum alienum falsare sive literas vel falsari facere in dispendium alicuius, seu scienter falsis instrumentis uti in alterius dampnum sive litteris vel sigillis, vel quidquem aliud operari propter quod non debeat concipi seboles aut nasci seu abortum fieri, aut incantaciones, sortilegia, auguria vel maleficia facere que facture sive prestigia vulgariter apellantur, vel invocaciones demonum pro futuris vel iam comissis aliquibus preciendis.
Contrafacientes vero in aliquo premissorum ex nunc in his scriptis excomunicacionis vinculo innodamus; ne non executores seu fidei comissarios decedentium et ipsorum heredes, qui ultra mensem post terminum seu terminos, ab ipsis decedentibus constitutos vel qui post obitum defunctorum ultra menses novem, si terminos non fuerit a decedente appositus, distulerint solvere legata vel iudicata per ipsos decedentes ad pias causas sive ad opera officialibus, super hoc deputatis vel in posterum deputandis, legari seu relinqui contigerit in futurum, vel hactenus sunt lagata a die publicacionis tam in quam iudicatis, in ipsos novem mensibus numerandis decernentes, quod ut ipsorum executorum ultra dictum tempus negligentium et heredum deffectus et negligencia in solvendis et distribuendis peccuniis per ipsos antistites suppleantur.
Nichilominus contra ipsos fideicomissarios et heredes, per ipsos pontifices et eorum officiales, ut predicta solvantur, compulsione omnimoda adhibenda, cum invocacione, si opportuerit, brachii secularis, statuimus quoque in premissis et ad cognicionem et execucionem predictorum posse procedi sine strepitu et figura iudicarii ordinis ex officio mero per singulos pontifices et vicarios eorundem sub excommunicacionis pena, mandantes constitucionem presentem seu eius substanciam et effectum per perrochiales ecclesias nostre provincie et diocesim, in locis populosis ab ipsis prelatis et rectoribus, singulis annis coram suis perrochianis pluries publicari.
Lecta et publicata fuit constitutio supradicti in aula maiori episcopali palacii in presentia capituli et cleri iporegiensis ibidem in sancto sinodo congregati per me Iacomotum de Mauriana, notarium et scribam reverendi in Christo patris et domini domine Petri de Belicio, Dei gratia et apostolice sedis episcopi iporegiensis et comitis, superius nominati presentibus testibus Ardicione et Martino ex condominis de la Turre et Iacobo de Plazo castellano Padoni et aliis pluribus millesimo [3] .CCCoLXXXXV. indicione tercia, die .XXVII. mensis aprilis.
(50) Nota de indumentis sacerdotalibus et eorum significacione.
Sacerdos, quando preparat se ad dicendam missam, primo calceat se et hoc dicit apostolicus: calciati pedes in preparacione evangelii pacis, per calciamenta que fuit de pellibus mortuorum animalium et calcant terram et sunt clausa de subtus et aperta de super, significant quod sacerdotes debent esse mortui mondo et debent habere cor clausam ad istam terram [4], apertum ad respondendum et considerandum selestia.
Amictus qui cooperit caput et cooperit pectus, significat iusticiam et sapienciam que debet esse in pectore et in capite sacerdotis, ut per iusticiam velit et per sapienciam sciat uniquique reddere quod suum est.
Amba camisia quam induit significat albedinem et munditiam castitatis.
Cingulus stringit lumbos in quibus est luxuria et significat quod sacerdos debet stringere motus luxurie et debet servare castitiam in corpore suo.
Manipulus qui ponitur in sinistra manu ad tergendum oculos sacerdotum, significat quod sacerdos debet vigilare contra insidias diaboli et debet abstergere accidiam ab oculis anime sue.
Stola in humeris ponitur in quibus maxime sunt vires et virtutes hominis, significat quod sacerdoes debet habere fortitudinem et constanciam in adversitatibus et tribulacionibus.
Longitudo stole significat perseveranciam; debet enim sacerdos perseverare in bonis operibus usque in finem, in eo autem quod stola cum cingulo iungitur et unitur, significat quod virtutes debent esse coniuncte et unite in sacerdote.
Planeta autem que ampla est super ponitur aliis vestimentis, significat caritatem que superat omnes virtutes et debet esse ampla et extensa, non tantum ad diligendum amicos sed etiam inimicos.
Mitria episcopi que habet duo cornua, significat quod episcopus debet habere scienciam duorum testamentorum, ut sciat de omnibus sibi commissis omnipotenti Deo reddere racionem.
Anulus quem portat, significat fidem qua debet ornare Ecclesiam suam et portat ipsum in manibus ad signifficandum quod fidem debet demonstrare in operibus.
Baculus sive crocia episcopi in principio est curva et reflexa in medio recta et in fine acuta; prima pars, que est curva, significat quod episcopus debet trahere et coligere ad se errantes, bonis monitis et exortacionibus; secunda pars, que est recta, significat quod episcopus debet sustentare debiles providendo eis in necessitatibus, tertia pars, que est acuta, significat quod episcopus debet punire et stimulare pigros et negligentes.
Subtulares quibus episcopus calciatur significant quod non debet in vanum passum facere, sed debet pedes suos abstinere a malo et ire in consilium desolatorum.
Rochetus seu indumentum quo vestitur super tunicam quod est album quod episcopus etiam defert in in sacris, significat castitatem quam habere debet in corpore episcopus, primum preparatorium omnium virtutum.
Subdiaconale debet esse coloris viridis et significat pacienciam que numquam vincitur, imo sicut herba vires vivit, ita pacientia in adversis semper constans non mutatur.
Diaconale debet esse albi coloris et significat iusticiam que non inclinatur propter aliquod terrenum ad plus vel ad minus.
(51) Nota significacionem actuum quos facit sacerdos quando celebrat missam.
Sacerdos paramentis indutus vadit ad altare, postea ponit se in dextra parte altaris, et clerici, qui sunt in choro, cantant missam; racio est nam sacerdos Christum significat, altare significat populum, osculum altaris significat osculum pacis, dextra pars altaris significat populum iudeorum qui fuit populus Dei, sinistra pars altaris significat populum gentilem id est populum paganorum, sicut eramus nos ante adventum Christi, clerici cantantes officium significant profetas et patres veteris testamenti, et ideo sacerdos patamentis indutus significat Christum vestitum carne humana; quando sacerdos vadit ad altare significat quod Christus venit de celis ad populum, ut salvet ipsum, quando sacerdos osculatur altare, significat quod Christus dedit nobis osculum pacis et pacificavit nos Deo; quando sacerdos ponit se primo in dextra parte altaris significat quod Christus veniens in mundum, primo venit ad Iudeos quia de Iudeis natus est, nam beata Virgo fuit iudea.
Clerici qui cantant in choro, significant prophetas et patres veteris testamenti, qui clamabant et desiderabant adventum Christi; quando clerici cantant officium significat quod ipsi prophete et patres veteris testamenti iterum et iterum clamabant adventum Christi, kirieleison Christeleison dicuntur novem dicibus pro triplicacione, ad significandum quod omnis laus nostra debet referri ad Trinitatem, scilicet Patrem et Filium et Spiritum Sanctum; nam Kirieleison tantum est dicere quantum laudare Deum, in hoc autem quod dicitur novem dicibus petimus et rogamus ipsam Trinitatem ut sociat nos novem ordinibus angelorum; post kirieleisono sacerdos in medio altaris incipit: gloria in excelsis Deo [5], ad significandum quod Christus fuit mediator intra nos et Deum, per cuius mediacionem et arbitrium, ipsi Deo pacificati simus.
Postes sacerdoes convertit se ad populum et salutet eum dicendo: Dominum vobiscum [6] ad significandum quod Christus salutavit Apostolos et discipulos; postea sacerdos dicit oraciones ed debet dicere unam propter unitatem fidei que debet esse in omnibus christianis, vel tres ad honorem Trinitatis, vel quinque propter quinque plagas Christi, vel septem propter septem dona Spiritus Sancti.
Dictis oracionibus dicitur epistula et significat predicionem beati Iohannis Baptiste, et quis predicacio beati Iohannis Baptiste fuit ante predicacionem Christi, ideo epistula legit ante evangelium; dicta [7] epistula, sacerdos dimittit dextram partem artaris et vadit ad sinistram ut dicat evangelium, ad significandum quod Christus dimisit Iudeos qui noluerunt recipere ipsum nec predicacionem eius audire et venit ad partem sinistram, id est ad gentiles et ad paganos, sicut eramus et credimus et recipimus eius predicacionem; unde lex evangelica et fides solum est apud christianos.
Quando sacerdos dicit evangelium, omnes qui audiunt stant erecti et faciunt sibi signum crucis et omnes debent discoperire capita sua; quando audivimus evangelum, stamus erecti propter eius reverenciam et ad significandum quod sola lex evangelica erigit nos a Christum; discoperimus nos capita nostra ad significandum quod lex evangelica discoperit et removet omnia velamina legis veteris; nam ea que dicebat lex vetus, dicebat sub umbra et obscuritate, sed lex nova scilicet evangelica, dicit in luce et in manifesto; nam lex vetus dicebat quod imolaretur agnus pro peccato hominis et hoc erat valde occultum et velatum, qua refiebat [8]; sed lex evangelica removet istud velamen et declarat quod agnus qui occidebatur pro peccato hominis, significabat Christum qui erat immolandum et occidendum pro peccato humani generis et sic de aliis.
In principio evangelii facimus signum crucis et debet fieri in fronte, in ore et in pectore; facimus signum in fronte ut ostendamus credere in Christum crucifixum sine aliqua verecondia et tenere fidem et legem eius.
Iudei enim reputabant magnum vituperium credere in Christum et tenere fidem et legem evangelii, sed nobis est valde nobile et honorabile et ideo signamus frontem in qua est locus pudoris et verecondie, quasi dicat publice portamus et confitemur legem Christi sine aliquo pudore et verecondia. [9]
Facimus signum super os ad significandum quod verba evangeli semper esse debent in ore nostro et in mente nostra; sacerdos quando incipit evangelium signat librum quasi dicat: hic est liber crucifixi [10].
In fine evangeli, omnes faciunt signum crucis, quod est armatura contra diabolum ne veniat contra nos et capiat verbum auditum de corde nostro; et nota quod in signo crucis exprimitur adventus Christi in mundum, discensio ad inferos et ascensio in celum: cum enim facimus signum crucis debemus incipere a capite et trahere manum inferius ad pectus et hoc significat quod Filius Dei processit a Patre hoc est a Deo Patre, qui est caput et principium omnium rerum, et descendit inferius ad pectus, id est in mundum istum et hic passus mortuus et sepultus fuit pro salute nostra; postea portamus manum ad partem sinistram ad significandum quod Christus, resurgens a mortuis, prius ivit ad infernum qui designatur per manum sinistram, et inde extravit Santos [11] Patres qui erant in limbo; postea portamus manum ad partem dextram, ad significandum quod Christus, postquam spoliavit infernum, ascendit in celum et sedet ad dextram Patris.
Finito evangelo, sacerdos receipt turribulum cum igne et incenso, et incensat altare; turribulum quod est classum de subter et apertus de super, significat cor nostrum quod esse debet claussum de subter, ne respiciat vel desiderat terrena, et debet esse perforatum de super ad respiciendum celestia; ignis qui est in turribulo significat caritatem que debet esse accensa in corde nostro et incensum quod ardet in igne et redolet, significat spem que debet esse accensa in corde nostro et debet redolere per devocionem.
Post evangelum statim sequitur simbolum fidei, id est Credo in unum Deum, si solempnitas fuerit, non tamen in omni solempnitate cantatur sed in festis tantum eorum de quibus fit mentio in simbolo ut in festo Trinitatis, in nativitate Domini in Circumcisione, in Epiphania, in Pascha, in Ascensione, in Pentecoste, in transfiguratione Domini, in festo Corporis Christi, in festis beate Marie Virginis, in festo omnium Sanctorum et Apostolorum et Sancte Crucis, in omnibus diebus dominici, in festo dedicacionis Ecclesie, quidam etiam que in festo beati Iohannis Baptiste debet simbolum cantari, quia ibi commemorata [12] fuit nativitas Christi, in aliis vero festivitatibus decantari non debet.
Dicto simbolo cantatur offertorium sive offerenda et dicitur offerenda ab offerendo sed notandum quod tria debemus offerre: primo nos metipsos, postea ea que sunt necessaria in sacrificio scilicet panem, vinum et aquam et cetera sacrificio apta.
Nota quod panis iste dicitur a Pan quod est totum quoniam et hic et in futuro est tota vita nostra; vinum dicitur a vite cui se comparat Dominus dicens: ego sum vitis vera et vos palmites [13]; aqua dicitur ab equalitate quia per hoc sacrificium angelis nos coequari credimus, vel aque populum multum significat unde aque multe populi multi, quia nec sanguis sine salute populi, nec salus populi sine sanguine, esse potuit.
Postea dicitur secreta et vocatur secreta quia secrete dicitur.
Antiquitus enim secreta consuevit dici alta voce et, sic ex cotidiano usu, pastores dicebant ipsam in mentem et cantabant ipsam in campis; unde factum est quod quadam die, dum pastores essent in campis, acceperunt panem et posuerunt super unum lapidem et inceperunt dicere secreta et divina provisione factum est quod ille panis conversus est in carnem et pastores gravi vindicta a Domino puniti fuerunt.
Unde ordinatum est ab illa hora in antea, secretam non dici alta voce sed plane et secrete.
Cum dicit sacerdos: Orate pro me fratres et sorores [14] et cetera, statim incipit orare et nos similiter orare debemus secreto et cantare duos salmos scilicet Exaudiat te Dominus [15] et salmum sequentem ad minus quattuor versus.
Prephacio dicitur quasi perlocutio est ad ministerium preparatio; nominantur vero ibi novem ordines angelorum, quos dum missa dicitur, presentes esse credimus, maiestas quoque dicitur quasi maior stans [16] vel maior potestas.
Nota quod decem prephaciones sunt: prima de Trinitate, secunda de Natali Domini, tercia de Epiphania, quarta de Quadragesima, quinta de Cruce Domini, sexta de Resurrectione, septima de Ascensione, octava de adventu Spiritus Sancti, nona de beate Marie, decima de Apostolis.
Post secretam et prefacionem dicitur tribus vicibus: Sanctus, sanctus, sanctus [17] ad honorem beatissime Trinitatis, et petimus ab ipsa calvari in excelsis et coniungi novem ordinibus angelorum; postea absconditur patena et tenetur in absconso, usque quo dicitur Pater Noster, et nunc manifestatur; patena est rotunda et omnis res rotunda non habet principium nec finem, et in hoc patena significat Divinitatem, que nec habuit principium neque finem.
Quando patena absconditur significat quod Divinitas est nobis absconsa et velata, tunc patena manifestatur quando incipit dicere Pater Noster, et significat quod quando venimus ad Patrem nostrum qui est in celis, tunc que est nobis absconsa in mundo isto manifestabit se nobis et videbimus ipsam sicut est.
Post Pater Noster, sacerdos dividit corpus Christi in tres partes, et duas ponit super patena, aliam mittit in calicem et miscet in sanguine, ad significandum quod corpus Christi sumitur ad graciam illorum qui sunt in vita eterna et ad expurgacionem illorum qui sunt in purgatorio et ad salutem illorum qui sunt in mundo isto.
Nam una illarum partium que ponitur in patena, sumitur ad honorem Sanctorum qui sunt in gloria; alia vero pro illis qui sunt in purgatorio, tercia vero sumitur pro nobis qui sumus sepulti in miseriis huius mundi ut per ipsam liberemur a peccatis nostris.
Agnus Dei dicitur tribus dicibus ad honorem Trinitatis que ad nos misit agnum immaculatum Ihesum Christum, qui redemit nos a peccatis nostris in sanguine suo; in eo autem quod invocamus istum agnum tribus dicibus, datur intellegi quod tribus modis debemus rogare: scilicet primo, ut dimittat nobis peccata nostra, secundo ut manu teneat et iuvat nos ne amplius recidemus in peccatum, tercio ut nos perducat ad pacem vite eterne ubi peccatum esse non poterit.
Post hec sacerdos redit ad dextram partem altaris, ad significandum quod in fine mundi, post mortem antechristi, Christum redibit ad Iudeos et Iudei erunt populus Dei et Christi et nos et Iudei erimus unum ovile et ipse erit unus pastor.
In fine sacerdos licenciat populum dicens: ite, missa est [18] quasi dicat, surgite et ambulate, quia non est plus standum in hoc mundo sed debemus ire in vitam eternam per bona opera et possimus facere leviter, quia missa est hostia per quam liberati sumus a servitute diaboli et ianua paradisi nobis aperta est [19].
Post hec sacerdos benedicit populum et tunc unusquisque facit sibi signum crucis.
Et nota quod missa plauditur tribus modis, scilicet per ite, missa est [20], in solempnitatibus; quod est quasi abeundi licencia et est sumptum ab exodo non secundum verba sed secundum sensum, quando populus Israeliticus de Egipto per missum Pharaonis regressus est ad propria, gracias Deo referens, sic nos accepta benedictione ultima ad celestem patriam ire debemus ubi in graciarum actione semper erimus.
Dicitur autem: ite, missa est quando cantatur: Te, Deum laudamus et gloria in excelsis Deo et alleluia et dicto ite missa est, debemus respondere: Deo gratias [21].
Et est intercessio aggratulativa vel congratulativa; in profestis vero diebus dicitur: benedicamus Domine [22] et est sumptum de apostolo; in missa pro defunctis dicitur requiescat in pace [23] id est de sola generali consuetudine; cum dicitur ite missa est [24], sed benedicamus Domino [25] ne videatur populus habere licenciam abeundi.
Et nota quod debemus facere signum crucis in principio cuiuslibet hore, quando dicitur Deus in adiutorium meum intende [26], item in fine, quando dicitur Deus det nobis suam pacem, et vitam eternam [27] item in principio et in fine omnium evangelorum debemus nos signare signo crucis.
(52) Nota quod missas debet celebrare sacerdos in die.
Sacerdos non debet dicere nisi unam Missam in die et beatus est qui celebrat digne unam.
In die Nativitatis Domini, propter solempnitatem diei, sacerdos potest dicere tres missas: unam de nocte, aliam in aurora, et aliam hora tercia; et ille tres misse designant tria tempora per que decurrit totus iste mundus scilicet: tempus legis nature, tempus scripture et tempus gracie.
Prima missa que dicitur de nocte representat tempus legis nature, quod fuit ab Adam quousque data fuit lex Moisi, et in isto tempore homines ambulabant quasi in nocte et in tenebris, quia non habebant aliquam lucem de adventu Filii Dei in carne, et ideo consuevit dici in illa missa prophetia: populus gentium qui ambulabat in tenebris vidit lucem magnam [28], unuquisque tamen habebat legem nature in corde que talis erat: quecumque vultis ut faciant vobis homines et vos facite illis.
Secunda missa que cantatur in aurora representat nobis tempus scripture, date Moisi usque ad adventum Christi; ideo cantatur in illa missa: Lux fulgebit hodie super nos [29].
Tercia missa que dicitur in tercia, representat nobis tempus gracie in quo sumus; quia magna fuit gracia quando Deus Pater misit filium suum in mundum pro salute nostra et ideo in illa missa cantatur: puer natus est nobis [30], quasi dicat: istud est tempus magne gratie, in quo filius Dei datus est nobis de gracia [31].
(53) Nota causam quare diebus sabbatis magis honoramus beatam Virginem quam aliis diebus.
In die sabbati magis honoramus beatam Mariam Virginem quam in aliis diebus [32], sive per ieiunium sive per officium.
Racio est quia dies sabbati specialiter est domine nostre Virginis Marie, quia per totam diem sabbati Sancti tenuit universam fidem Christi in corde suo, quia post Christi mortem omnes discipuli dubitaverunt et perdiderunt fidem, cogitantes quod non esset filius Dei et quod ipse non resurgeret; sed sola domina nostra beata Virgo non dubitavit; sciebat enim quod conceperat Eum ex virtute Spiritus Sancti et quomodo Eum portaverat sine labore et quomodo peperat sine dolore, et ideo erat certa quod erat vere Filius Dei et quod debebat resurgere a mortuis tercia die [33].
Alia racio est quia dies sabbati est quasi ianua et introitus ad diem dominicam et dies dominica est dies requiei et significat vitam eternam et domina nostra beata Virgo Maria est quasi ianua paradisi.
Dies Veneris appropriatur Christo, quia in eo conceptus in utero Virginis et in eo mori voluit pro salute humani generis.
Christus, cum in cruce pateretus, prolixe oravit decantans decem psalmos scilicet: Deus meus respice in me [34] usque ad psalmum in te domine speravi [35] et cum, perventum esset ad hunc versum, in manus tuas Domine, comendo spiritum meum [36] emisit spiritum, et nos quoque, postquam recitavimus passionem Christi, que tribulacionem et dolorem et laborem eius significat, oramus Christus oravit in cruce pro tribus: pro se, ut ibi Pater clarifica Filium tuum [37] pro suis ut patet Pater pro eis rogo quod dedisti michi [38] et pro eis qui credituri erant in Eum dicens: Pater, non tantum pro eis, sed etiam pro omnibus illis qui credituri sunt in me [39], unde dicitur quod non debemus orare pro illis quos scimus non esse salvandos, ut pro illis qui remanserunt in inferno, nec pro Iuda qui se desperavit, unde Augustinus dicit: Si scirem patrem meum esse in infernum, non plus pro illo quam pro diabolo orarem [40].
(54) Nota de diversitate missarum et qua hora debeat missa celebrari. [41]
Nota quod tantum tribus horis celebretur regolariter missa scilicet tercia, sexta, nona; tercia hora ideo quia illa hora crucifixus fuit Christus linguis Iudeorum clamantium, crucifige, crucifige eum [42]; sexta fuit in cruce imolatus quia tunc crucifixus est manibus gentilium; nona quia tunc expiravit id est emisit spiritum; tercia hora cantatur in diebus festivis, sexta hora in diebus profestis, nona hora in quadragesima et in diebus ieiuniorum; potest tamen missa celebrari summo mane licite, dummodo aurore signa appareant, sed non ante, matutinis tamen et prima prius decantatis.
Sed ab illis horis excipitur dies nativitatis Domini, quia tunc prima missa dicitur de nocte non sine causa et in sabbato Pasche et Pentecostes quia ibi dicitur: Hec nox est [43] et Deus qui hanc sanctissimam noctem et in diebus ieiuniorum propter sacros ordines.
(55) Nota de diversitate missarum.
Nunc dicendum est que misse quibus diebus debeant celebrari sive cantari, tempore quodam dominico officio nondum ordinato et heresi pululante, ne divinum officium deperiret, ordinatum fuit debere cantari prima feria de Trinitate, secunda feria de angelis, tercia de sapiencia, quarta pro peccatis, quinta de Spiritu Sancto, sexta feria de cruce, septima de Beata Maria.
Sed postea sanctitum est quod istud cessaret causa cessante, quia necessitate urgente factum fuerat et dominico officio ordinato, statutum est ut prima feria suum haberet officium de Trinitate; secunda feria de angelis quia tunc primo creati sunt in bonis gratuitis, tunc enim divisa fuit lux a tenebris, id est boni angeli a malis, tunc ceciderunt mali, boni vero confirmati sunt; prima autem feria creati fuerunt in bonis naturalibus, cantatur etiam alia de causa die lune pro defunctis missa, ut adhibeamus eis suffragium angelorum; eadem autem feria cantatur missa pro defunctis quoniam, ut dicitur, quidam in prima, scilicet in die dominico, habent refrigerium anime que sunt in purgatorio et statim in secunda feria redunt ad penam ut autem laboribus eorum subveniantur, missa pro illis cantatur; institutum quoque fuit ut quarta feria ieiunaretur et in illa die debet cantari missa de die dominico proxime precedenti; sexta feria debet decantari de cruce; in septima feria sive in sabbato cantatur de Sancta Maria quod inde habuit inicium sive principium.
(56) Nota pulcrum miraculum de beata Maria, quare in diebus sabbatorum eius officium sive commemoracio celebratur.
Olim in Costantinopoli, in quadam ecclesia erat imago beate Virginis Marie, antequam dependebat velum quod totam coperiebat imaginem; hoc velum sexta feria post vesperas ad imagine, nullo movente, sed Dei miraculo, quasi deferretur, in celum auferebatur ut ad plenum posset imago a populo prospici; celebratis vesperis, in sabbato descendebat ante eius iconam, id est imaginem, et manebat usque ad sextam feriam; hoc miraculo viso, sancitum est et ordinatum ut semper in illa feria septima sive sabbato, quod idem est, de beata Maria in ecclesia cantaretur; alia racio est quia ipsa est nobis porta ad intrandum regnum celorum, quod per diem dominicam figurantur, ideo solempnizamus de illa feria septima [44] id est in sabbato, que precedit diem dominicam, queritur si sacerdos ante vesperum nec postea potest dormire utrum in crastino possit, celebrare solucio non debet.