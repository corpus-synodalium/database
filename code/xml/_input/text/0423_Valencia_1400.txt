Inscriptio [1]. 
Constitutiones edite per reuerendissimum in Christo patrem et dominum Hugonem, Dei gratia episcopum Valentinum, in prima synodo, quam celebrauit in sua ecclesia Valentina duodecima die Octobris, anno a natiuitate Domini millesimo quatercentesimo.
(1) De capis sericis in choro utendis [2].
Prouide olim fuit a nostris predecessoribus statutum quod clerici, quibus cape serice fuerint in choro commisse in primis Vesperis festiuitatum, in quibus capis predictis erit in eodem choro utendum, teneantur etiam eas tenere in mane sequenti, dum inuitatorium in Matutinis dicetur.
Adiecerunt preterea quod illi, quibus succentor capas ipsas commisserit, et eas tenere modo premisso recusauerint, item illi, quibus idem succentor lectionem, responsorium uel antiphonam uel alia, que diuinum tangunt officium, commisserit intus chorum, nisi ea prout sibi commissum fuerit adimpleuerint cum effectu, pro qualibet uice penam duorum denariorum incurrant, qua illico ornamentum ipsius ecclesie acquiratur. 
Verum quia plurimi ad cultum diuinum minime gerentes affectum, ob paucitatem pene constitutionis predicte fiunt improuidi trangressores, idcirco nos Hugo, episcopus prefatus, eam pene duodecim denariorum adiectione ducimus presenti serie roborandam.
(2) De clericis qui occupant, rapiunt et consumunt bona decedentium [3].
Quorumdam oculos sic seua cupiditas excecat quod eorum clericalis status sancti omnino immemores quo ab actionibus prauis plus ceteris se debent reddere alienos [4], in predas prorumpunt et alia animabus nociua, ut [5] audiuimus, siquidem quod quamplures clerici personarum ecclesiasticarum seruitiis insistentes, personis ipsis decedentibus, earum bona occupant, rapiunt, dilapidant et consumunt, non considerantes quod de tanto scelere aliquantum suo non possunt satisfacere Creatori, nisi hiis, ad quos de iure bona erant peruentura, restitutionem fecerint condecentem.
Volentes igitur predictorum nefandis ausibus pouidere, predicta fieri, sub anathematis incriminatione, prohibemus, statuentes quod si quis clericus personarum predictarum bona rapuerit uel occupauerit, uel facientibus prestiterit auxilium, consilium uel fauorem, eo ipso excommunicationis incurrat sententiam, a qua, nisi satisfactione premissa, absolutionis non
possit beneficium obtinere.
(3) Subdiaconus et diaconus in officio misse ministrantes ieiuni accedant [6]. 
Graui perturbatione monemur quod nonnulli clerici, qui ratione beneficiorum suorum uel alias in apparatu sollemni in subdiaconatus uel diaconatus officio debent in missa ministrare, ad ministerium prefatum exercendum non ieiuni accedunt, set pleno et saturato stomacho dignum
putant Deo impendere famulatum. 
Cupientes igitur quod diuinus cultus in puritate conscientie ac omni deuotione exerceatur, predicta fieri de cetero firmiter inhibemus, statuentes quod si quis presentis nostre constitutionis temerarius exstiterit uiolator, a quotidianis distributionibus et omnibus emolumentis in ipsa ecclesia ea die sibi alias pertinentibus sit ipso facto priuatus.
(4) De habitu et corona clericali [7].
Cedit in cleri opprobrium et exempli perniciem plurimorum, quod nonnulli clerici in sacris constituti ordinibus et alii beneficiati, clericalem abicientes modestiam, habitum recipiunt eorum statui non congruentem, non considerantes quod clerici in honestis uestibus decorem querere
perhibentur, cum tales esse debeant qui diuinis cultibus se duxerint mancipandos, quod cum decentia habitus mentis maturitatem ostendant.
Nos igitur Hugo, Dei gratia episcopus Valentinus, constituti in synodo, quam duodecima die [8] mensis octobris anni Domini millesimo quatercentesimo fecimus in ecclesia nostra Valentina congregari, cupientes eos qui honestatis freno indomiti, ad precipitium inhonestatis irruunt, sub opportune ordinationis regula salubriter coartare, sub presentis constitutionis compendio quedam statuenda decernimus que, ut rerum experientia nos edocuit, correctione indigent de presenti. 
Statuimus itaque et ordinamus quod clerici in sacris constituti ordinibus et alii beneficiati
supertunicalium uel aliorum indumentorum gorgerias longas seu altas non deferant, set ea sint longitudine sola contenti, que duorum digitorum mensuram capiat, non maiorem. 
Adicientes quod supertunicalium manice unius palmi modum in sui latitudine non excedant, neque superindumenta botonata per totum aliquatenus presumant portare, set ea clausa deferant,
prout patrum decreta sanxerunt. 
Volentes insuper quod supertunicalibus seu indumentis cum sobraturis pellum usque ad oram non utantur, set eo modo sobraturis ipsis uti eis liceat, quod notabiliter extra non uideantur, neque gorgerias camisarum extra deferant et patentes. 
Adicientes quod, si gramasiis uti uoluerint, subtus eas solos iupones non deferant, nisi tante
longitudinis fuerint quod eorum crura cooperiant, cum sepe contingat quod gramasias cum paruis iuponibus deferentes, eleuantes brachia crura inuerecunde ostendunt. 
Si quis autem contra premissa uel eorum aliquod uenire presumpserit, uestium ipsarum priuatus dominio, eas eo ipso amittat, nullam de cetero misericordiam seu recuperationis spem habiturus,
quas in pios usus, ad nostrum arbitrium seu successorum nostrorum uel officialis qui pro tempore fuerit, cuius in hoc conscientiam oneramus, erogari uolumus et expendi.
Predictis etiam clericis iniungentes quod tonsuram et coronam habeant congruentem et topetum non portent, nec capillos tales deferant qui nimia possint longitudine notari, set ea contententur
mensura quod usque ad medium aurium et non ultra extendantur.
Si quis autem facere contra presumpserit, ultra canonicam, quam non effugiet, ultionem, duarum librarum cere penam incurrat, illius ecclesie commodo et seruitio applicandam, in qua diuinis officiis consueuerit interesse, in cuius pene exactione promptam exsecutionem poterit non
immerito formidare.
(5) Epistola synodalis, in qua episcopus remittit clericis omnia crimina et delicta a toto tempore retro lapso commissa usque in hunc presentem diem [9]. 
Nos Hugo, Dei gratia episcopus Valentinensis, ad humilem supplicationem totius cleri duitatis et diocesis nostre Valentinensis, congregati in presenti synodo, quam in ciuitate Valentie celebramus, remittimus gratiose, relaxamus, absoluimus, definimus et etiam perdonamus uobis
uniuersis et singulis rectoribus, uicariis perpetuis et aliis presbyteris et clericis beneficiatis tam in ciuitate uel diocesi supra dictis, demptis inferius nominatis, omnia et quecumque crimina et delicta residentie et de omni lapsu camis, et alios quoscumque excessus per uos seu uestrum alterum perpetratos, commissos et factos modo quolibet siue forma a toto tempore retro lapso usque in hunc diem presentem, omnesque penas ciuiles et etiam criminales, spirituales et etiam corporales, pecuniarias et alias qualescumque, quocumque nomine censeantur, ad quam uel ad quas in genere uel specie uos, predicti rectores, uicarii et beneficiati, teneremini quouis modo uel forma, exceptis tamen criminibus infra scriptis. 
Ita quod pro predictis uel aliquo eorumdem amodo non possitis capi, detineri, uexari, denuntiari, accusari uel alias quomodolibet molestari.
Cancellantes, annullantes, cassantes et etiam reuocantes omnes et quascumque denuntiationes, clamos, empsias [10], accusationes et inquisitiones propositas seu receptas et factas contra uos seu alterum uestrum ad instantiam fisci nostri, tam publice quam secrete, usque in diem presentem, de quibuscumque criminibus seu delictis paruis seu magnis, etiam si in iis ad receptionem confessionis et testium receptionem seu alias quomodolibet sit processum. 
Quas tamen remissiones, relaxationes, absolutiones et definitiones facimus et concedimus si et
in quantum se uires potestatis nostre extendunt. 
Mandantes etiam cum presenti et firmiter iniungentes uniuersis et singulis officialibus et fiscalibus nostris presentibus et futuris quatenus remissiones, relaxationes et gratias nostras presentes firmas habeant, teneant et obseruent, ac faciant ab aliis, ut conuenit, obseruari, et in aliquo non contra ueniant seu faciant quouis modo. 
Quoniam nos in et super predictis omnibus et singulis nobis et eis silentium imponimus sempiternum, ac bonum finem et pactum perpetuum uobis et uestrum singulis facimus de ulterius aliquid non petendo, seu inquietando uos seu bona uestra rationibus ante dictis, si et prout melius et utilius dici possit, scribi et intelligi ad uestri et uestrorum sincerum et perpetuum intellectum. 
Exceptis tamen et retentis criminibus heresis, sodomie, simonie, usure, falsatoris monete, homicidii uoluntarii et lese maiestatis, mutilationis membrorum et raptu mulierum. 
Exceptis etiam casibus in quibus compositio est iam facta, et illis presbyteris seu clericis inculpatis seu delatis de criminibus perpetratis occasione bandositatum ciuitatis Xatiue, ac Petro Coria et Petro Dares, presbyteris Valentinis, ac illis qui inuenientur fore consentientes uel fuerint inculpati de uulneribus Johannis Riera et Francisci Marterolli, quos in remissionibus et gratiis supra dictis non intendimus aliquatenus comprehendi, nisi forsitan inter fiscum nostrum et aliquem de dictis uulneribus inculpatum per sententiam, transactionem, compositionem uel alias negotium fuerit iam finitum. 
Vlterius, de gratia speciali, concedimus uobis uniuersis et singulis rectoribus, uicariis et presbyteris ciuitatis et diocesis predictarum quod possitis ad inuicem uos in confessione absoluere de casibus episcopo reseruatis, quos uobis committimus cum presenti, totiens quotiens uolueritis confiteri, exceptis aliquibus casibus consuetis episcopo specialiter reseruari. 
Concedimus etiam uobis uniuersis et singulis rectoribus et [11] beneficiatis ciuitatis et diocesis predictarum quod per biennium continuum possitis et ualeatis missas uotiuas et tricenaria, scilicet uos, dicti rectores, usque ad summam duodecim librarum, et beneficiati usque ad quindecim librarum, licite celebrare uestris beneficiis seruiendo. 
Item, uos, dicti beneficiati, possitis uestris beneficiis per substitutos idoneos per dictum biennium facere deseruire, quibus tamen substitutis pro dicto seruitio centum solidos anno quolibet, et non minus, soluere habeatis, alioquin huiusmodi nostra gratia nullius penitus sit ualoris. 
Constitutione uel ordinatione contraria non obstante, ipsa tamen post lapsum dictum biennium in suo robore duratura.
In quorum omnium et singulorum fidem et testimonium premissorum presentem cartam nostram uobis fieri uolumus, nostri sigilli munimine roboratam. 
Datis Valentie, quindecima die octobris, anno a natiuitate Domini millesimo quatercentesimo.
Hugo episcopus.