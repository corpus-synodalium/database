Locus XXXVIIus.
De perturbatione ecclesiastice libertatis, anno Domini Mo CCCo XIIIo.
(1) Precipimus in virtute sancte obedientie, et sub pena suspensionis et excommunicationis omnibus et singulis presbiteris nostre diocesis, ut diebus quibuscumque dominicis et festiuis, dum missarum solemnia celebrantur, jnter offertorium et postcommunionem denuncient palam et publice excommunicatos omnes illos, qui impetratores litterarum nostrarum uel officialis nostri Cameracensis, uel alias ad forum ecclesiasticum recurrentes, super causis que ad idem forum de jure et de antiqua consuetudine pertinere noscuntur, ad desistendum per eorum judicum ecclesiasticorum, uel impetrancium, aut litigandum, seu volentium litigare, aut propinquorum ipsorum seu rerum illorum aut ecclesiarum suarum captionem, uel modis alijs quibuscumque, compellunt uel compelli faciunt uel procurant, per se uel alios, quoquo modo, coram nobis, uel officiali nostro, uel judice ecclesiastico querelantes de causis que, ut premissum est, ad cognitionem nostram uel officialis nostri possunt libere justiciam obtinere; et qui ad premissa facienda dant consilium, auxilium uel fauorem.
A qua sententia non possunt absolui, nisi tam nobis quam officiali seu judici, cuius cognicio fuerit jmpedita uel jurisdictio vsurpata, quam parti, que turbata fuerit in prosecutione sui juris, de jniuria, dampno et expensis ac interesse prius per eumdem fuerit satisfactum, prout hoc in constitutione felicis recordationis domini Bonifacij pape octaui plenius continetur.
(2) Item denuncientur excommunicati diebus quibuscumque dominicis et festiuis, ut supra, justiciarij et judices omnes seculares nostre diocesis, qui personas ecclesiasticas compellunt per bonorum suorum captionem et alias ad soluendum debita, super quibus coram illis contra ipsas exhibentur earum littere uel probaciones alie jnducuntur, et in nostra constitutione alias edita, que sic incipit, Quia plerumque, plenius continetur.
(3) Item denuncientur excommunicati, ut supra, omnes qui equos et animalia personarum ecclesiasticarum, tam regularium quam secularium, nostre diocesis jnterficiunt et rapiunt, domos et grangias succendunt, et ipsas personas ecclesiasticas capiunt, prout hoc in nostra constitutione que sic jncipit, Ex querelis lacrimabilibus plenius continetur.
De torneamentis et iustis.
Item denuncientur excommunicati auctoritate apostolica, ut supra, omnes et singuli qui jn nostra diocesi torneamenta et justas facere et exercere quomodolibet presumunt, necnon et illi, in quorum terris, districtibus vel locis, illa fiunt, non prohibentes, si possint, ac alij, qui huiusmodi torneamenta seu justas facientes seu facere volentes, et propter hoc ad locum torneamenti seu justarum huiusmodi accedentes, eundo et stando jn domibus suis scienter receperint; ipsis equos et expensas, uel queuis alia subsidia pro hijs ministrauerint, uel eisdem super hijs aliquod commercium jnierint, et terre eorum ecclesiastico supposite jnterdicto.
Cuius excommunicationis absolucio est preterquam in mortis articulo, Sedi apostolice reseruata, prout hoc in constitutione felicis recordationis domini Clementis pape quinti, super hoc edita, plenius continetur.