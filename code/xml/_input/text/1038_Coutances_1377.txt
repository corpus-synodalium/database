DE quaestis et quaestuariis, ipsimet Presbyteri, et non alii, exponant subditis ea solum quae sub sigillo nostro et Curiarum nostrarum Constantiensis et apud Valonum, aut sub Bulla D. Papae viderint contineri: et diligenter attendant ad datam litterarum nostrarum; et ne in datis, seu litteris sit falsitas: ne aliquem quaestorem praedicare permittant. 
Ad requestam illorum de Altopassu non congregentur hoc anno, sicut procurator etiam de Altopassu se facturum juravit. 
Inquaestas de ordinandis Clericis faciant diligenter Decani; non per eos quos adducunt ordinandi, sed per eos quos crediderint melius scire veritatem, tam de valore patrimoniorum, quam de vita et conversatione ipsorum. 
Non concordent testes, sed singulorum testium depositiones scribant. 
Cum vacabit aliqua Ecclesia, accedant ad locum Decani cum firmario, et videant in quo statu Ecclesiam suscipiet firmarius, ut ita aeque bono statu in fine termini sui eam dimittere teneatur. 
Si contigerit deportus nostros seu Rectores vel Curatos, Ecclesias ad firmam laicis tradere; nullomodo permittant Decani dictos laicos se intromittere de iis quae pertinent Altari, aut stare juxta illud pro oblationibus recipiendis, sed omnia spiritualia, quaecumque sint, per Presbyteros idoneos, a Nobis approbatos, disponentur honeste. 
In Kalendis praecipiant omnibus Presbyteris et Curatis quod corporalia, et omnia alia ad Missam pertinentia, super Altare munde teneant et honeste. 
Praefati Decani praecipiant in Kalendis, et ipsimet faciant, quod si aliquis excommunicationibus sit ligatus; si absolvant ab una, non tamen denuntient absolutum, quamdiu sciverint aliquibus aliis excommunicationibus innodatum, mandatis Officialis non obstantibus. 
Festa quae celebrari consueverunt cum clero et populo, devote faciant observari: et de hoc capiant litteras ipsi Decani, ad citandum coram Officiali contrarium facientes. 
In diebus Feriis, et maxime Dominicis, non permittant Presbyteri prope ecclesias panem, carnes, pisces, et alias mercimonias vendi vel emi, et maxime cum solemnia contigerit in eisdem Ecclesiis celebrari. 
Praecipimus omnibus Presbyteris ut excommunicatorum suorum nomina, qui per biennium vel ultra in excommunicatione steterunt, nostris officiariis denuntient, ut eos ex officio justitiari faciant, ut est alias institutum. 
Cum in canone sit statutum scilicet xxx. q. I. Si quis Sacerdos, etc. quod si Sacerdos filiam spiritualem, utpote parochialem, vel quae confessa fuit dicto Presbytero peccata sua, et hujusmodi cognoverit carnaliter, deponi debeat, et peregrinari diu, et in fine retrudi in Monasterium ad perpetuam poenitentiam peragendam: Nosque pluries injunxerimus ut a talibus abstineant, Nobisque fuerit a fide dignis relatum quod nonnulli hujusmodi poenam non timentes, non abstinent a praemissis, in suarum pericula animarum perniciosum exemplum simplicibus tribuendo. 
Nos videntes quod charitativa monitio non profuit hactenus, nec proficit adhuc, vobis injungimus, et vos exhortamur et monemus, ut a tam detestabili et enormi crimine maxime abstineatur omnino: alioquin vos praedictis poenis sine spe misericordiae puniemus, et alias prout viderimus expedire. 
Cum in canone de celebratione Missarum cap. Sane olim. sit statutum quod Sacerdos quilibet Corpus Christi deferens ad infirmum, illud in decenti habitu, supposito mundo velamine, ferat et referat manifeste et honeste ante pectus cum omni reverentia et timore, semper lumine praecedente, cum sit candor lucis aeternae, ut ex officio hujus apud omnes fides et devotio excitetur. 
Praecipimus dictum casum firmiter observari, Decanis nostris sub debito juramenti firmiter injungentes ut transgressores, si qui fuerint, nobis denuntient, per nos graviter prout justum fuerit puniendos. 
