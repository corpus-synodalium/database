Incipiunt constitutiones synodales diocesis Auxitane: quomodo debeant ecclesiastica ministrare.
Quia labilis est memoria hominum.
Et segnius irritant animum dimissa per aurem,
Quam que sunt oculis subiecta fidelibus,
Idcirco statuta synodi diligenter duximus adnotanda, ne aliquis, de cetero, subditorum se valeat per ignorantiam excusare.
In virtute igitur Domini nostri Ihesu Christi, districte precipimus sacerdotibus et clericis universis quathinus cum honore maximo ac reverentia et devotione debita singula ecclesiastica sacramenta utpote babtismum, penitentiam et sacram communionem Dominici Corporis et cetera sacramenta populo exhibeant et, ut reverenter a subditis ac devote suscipiantur, ab eis sepius in ecclesiis instruantur.
(1) De Babtismo.
In Babtismo maxima est adhibenda discretio et cauthela presertim in distinctione et prolatione verborum in quibus virtus Babtismi et salus babtizandorum consistit.
Forma Babtismi hec est: Petre, ego babtizo te in nomine Patris et Filii et Spiritus Sancti, Amen.
Et licet a sacerdotibus vel aliis clericis, si sacerdotes deffuerint, infantes debent babtizari, tamen cum mortis vel magne infirmitatis necessitas ingruerit layci, nisi adsint clerici, et etiam pater vel mater, si alie persone deffuerint, parvulis babtismi exhibeant sacramentum, ter mergentes in aqua, dicentes premissam formam: Petre vel Guilherme, ego babtizo te in nomine Patris et Filii et Spiritus Sancti. [1]
Si vero laycus latinum nesciat, illud in suo vulgari dicat humiliter et devote, proprium nomen nullathenus obmittendo.
Set si in tanta copia aqua haberi non possit ut infans totaliter in ea mergi possit, cum aliquo vase aliqua cantitas aque super caput pueri a babtizante infundatur, et fundendo dicat semel babtizans: Petre, ego et cetera, et erit infans babtizatus.
Item si in partu mulier laboraverit et infans extra ventrem caput tantum extraxerit, et vivus apparuerit, et propter periculum nasci nequiverit, aliqua de obstetricibus infundat aquam super caput infantis dicendo: Petre ego baptizo te, in nomine Patris, etc. ut supra, nomen quod sibi desiderat exprimendo; set si caput non appareret, set corpus seu aliqua pars corporis, idem fiat quod preceditur, quod divina pietas vicem babtismi suppleat in hoc casu.
Item si certum fuerit mulierem pregnantem mortuam esse et infans credatur in ventre vivere, scindatur vel aperiatur mulier et abstrahatur infans et cum aliquantulum de aqua, propter periculum, a circumstante aliquo protinus babtizetur, et si vixerit fiat sibi ut per capitulum statutum inferius apparebit.
Item, si probabiliter dubitetur an fuerit infans babtizatus scilicet quod forte babtizans non recordatur ad plenum de verbis in babtismo prolatis, vel circumstantes discordant, vel forte infans expositus inventus est nec habetur certitudo vel signum aliud utrum sit babtizatus aut non, in tali dubio unius testimonio standum erit.
Nec faciat Cappellanus cathesismum set ungat eum in pectore et inter scapulas oleo benedicto sine ulla interrogatione abrenuntias sathane, set ego te linio oleo salutis etc.; et inungat eum crismate sacro in capite et in vertice dicendo orationes que dicuntur post babtismum, et omnia alia sicut in libris babtismalibus continetur.
Cum vero contigerit puerum ab alio quam a sacerdote babtizari, defferatur presbytero ad crismandum, qui, primitus quam ipsum puerum crismate liniat diligenter inquirat quid dictum vel factum fuit.
Et si premissam formam invenerit observatam, ipsum crismate sine dubitatione consignet.
Alioquin sub premissa forma babtizet eumdem, nec cathesismum faciat, ut superius, vel si mora patitur, factum ad Archiespiscopum referatur.
Et si dubitetur an infans sit babtizatus, ut supra est expressum, babtizetur dicendo: O homo si non fueris babtizatus, ego babtizo te et si es babtizatus, ego non te babtizo in nomine Patris et Filii et Spiritus Sancti.
Amen.
Nomen etiam quod habet vel habiturus est exprimatur ante babtismum; neque pro babtismo, neque pro aliquo debito, neque pro aliquo alio sacro, vel ratione aliqua aliquid exigatur ne babtismus impediatur.
Postea vero petere poterit et supplicare sacerdos vel rector huiusmodi suas laudabiles consuetudines observari.
In ecclesiis in quibus de consuetudine babtizatur, fontes fiant lapidei et honesti et, ad sortilegia evitanda, claves ipsorum fontium penes sacerdotes existant.
Pro eadem causa similiter crisma et oleum sub clavibus reserventur.
Ad levandum de sacro fonte infantem moneant rectores ecclesiarum parrochianos suos ne plures quam unus vir vel una mulier accedere debeant ut patrini; si tamen plures accesserint patrini vel matrimonia inter eosdem contrahenda impedient et etiam post contracta dissolvent.
De confirmatione insuper quantum ad hoc idem iudicium est habendum.
Patrini aut filiolos suos doceant aut doceri faciant: Pater noster, Credo in Deum, et Ave Maria quam cito habiles fuerint ad docendum et hoc patrinis post babtismum a sacerdotibus iniungatur.
Item casule vel albe fiant ample ita ut totus infans in eis involvi possit et habeantur a patrinis nec dimittantur apud parentes sed statim infra triduum repetantur et recuperentur.
Recompensatio non pro eis accipiatur sed ad usus ecclesie redigantur.
Item prohibemus districte ne in patrinum aliquis regularis vel sacerdos aliquis absque nostra licentia admittatur.
Quia vero circa pueros non babtizatos solent frequenter et multa pericula evenire, districte, in virtute Spiritus Sancti precipimus ne Babtismus in huiusmodi periculum aliquathenus differatur; et frequenter a sacerdotibus populo predicetur ne parvuli a parentibus vel nuctricibus in suis lectis aliquathenus, set per se diligenter in suis cunalibus collocentur.
(2) De confirmatione.
Cum post Babtismum quilibet teneatur confirmationis recipere sacramentum, ad confirmationem recipiendam sepe presbyteri populum commoneant ut si confirmandi adulti fuerint confiteantur peccata sua, et postea confirmentur.
Pueri etiam qui loqui et intelligere sciunt et possunt ad confirmationem veniant.
Nec diu expectent adventum archiepiscopi, sed accedant ad ipsum, ubi eum audiverint advenisse.
Si vero aliqui per negligentiam sacerdotum absque confirmatione decesserint hoc requirat Dominus ab eisdem.
Si autem in aliquo dubitetur an fuerit confirmatus et nulla possit haberi super hoc certitudo confirmetur sicut superius diximus de Babtismo.
Item ad quemcumque locum ad quem archiepiscopus venerit vel unde transierit campane pulsentur, ut illi qui confirmatione, penitentia vel alio eius consilio indiguerint, remedium ab eo recipiant salutare.
Alioquin qui curam pulsandi obtinent in quinque solidos puniantur.
(3) De confessione.
In confessionibus magnam curam sacerdotes adhibeant et cautelam scilicet: ut in principio confitentem diligenter interrogent utrum sit suus parrochianus vel alterius, et si dixerit quod sit vel quod in sua parrochia deliquerit, audiat eum diligenter.
Item diligenter interroget eum utrum sit excommunicatus vel interdictus, et si dixerit quod sit, ipsum non audiat set consulat sibi quod faciat se absolvi quia sacramentum penitentie non est excommunicato vel interdicto nisi in mortis articulo imponendum.
Tempore generalis interdicti in terram, castrum, civitatem vel locum aliqua ab homine vel a iure prolati, non tantum morientes set etiam infirmi et sani ad penitentiam quam propter pronitatem et facilitatem hominum ad peccandum summe necessaria est, licite admittantur, nisi excommunicati fuerint ut superius est expressum.
Item tempore generalis interdicti predicti misse celebrentur in ecclesiis, monasteriis et alia dicantur divina officia sicut prius, submissa tamen voce, ianuis clausis, excommunicatis et interdictis exclusis, campanis et etiam non pulsatis.
Set in festis Nativitatis Domini, Pasche, Penthecostes, et Assumptionis Virginis gloriose campane pulsentur, ianuis apertis, alta voce divina officia celebrentur, excommunicatis exclusis set interdictis admissis ut in constitutione dni Bonifacii pape VIII super hoc edita plenius continetur.
Item quod nullus, presente excommunicato, et maxime in ecclesia, divina audeat officia celebrare nec in ecclesia humani sanguinis vel seminis effusione polluta.
Contrarium facientes penam super hoc a canonibus pervulgatam incurrent, et eis est ingressus ecclesie interdictus.
Item infirmo non est penitentia imponenda, set ad contrictionem est modis omnibus inducendus, et de peccatis confessis et oblitis est secundum formam ecclesie absolvendus.
Si autem convaluerit est ei de suis peccatis iuxta sacerdotis arbitrium penitentia iniungenda.
Item sacerdos usitata peccata diligenter inquirat et ad confessionem singularium non duos vel plures nec etiam virum cum uxore admittat.
Et dum confessionem recipit, si fieri potest, in communi loco ecclesie sedeat ut ab omnibus valeat intueri.
Et nequaquam confitentes, precipue mulieres, intueatur in facie, set humili et submisso vultu terram inspiciat et omnia peccata integre confiteantur in spiritu humilitatis, hortetur [2] diligentius admonendo ne erubescant soli homini confiteri quod, teste Deo, committere non expavit.
Pro quibus nisi confessus fuerit coram Deo et sanctis omnibus dampnabitur et cruciabitur in eternum.
Item precipimus quod omnis parrochianus utriusque sexus semel in anno teneatur omnia peccata sua rectori proprio vel eius locum tenenti fideliter confiteri.
Sacerdoti vero alieno confiteri non audeat, nisi in mortis articulo, vel a proprio petita licentia et obtenta, alias penas incurrat.
Item quod nullus rector ecclesie committat curam animarum alicui sacerdoti nec det alicui incognito licentiam celebrandi publice in sua ecclesia vel audiendi confessiones in sua parrochia nisi rectori diocesis auxitane, nec illi nisi ad decem dies, si ipsum contingat a sua parrochia licet sine nostra licentia speciali.
Item quod penitentes pro casibus episcopalibus mittantur ad Episcopum vel ad eius penitentiarium absolvendi.
(4) Casus episcopales.
Sunt casus episcopales videlicet: Cohiens cum moniale vel mulier cum religioso.
Verberans patrem vel matrem.
Virginis defflorator.
Machinator in morte.
Coniugiis abusor.
Crismate vel Heucharistia vel re sacra furtum in ecclesia faciens.
Babtizans proprium filium sine necessitate, vel ad babtismum vel ad confirmationem eum tenens.
Fractor voti.
Contrahens vel continens seu religionem intrans, invita uxore, post carnis copulam subsecutam.
Malefficus confessus esse et hereticam pravitatem credidisse.
Symoniacus quocumque genere.
Celebrans excommunicatus sollempniter in ecclesia.
Per saltura promotus.
Ordinatus ab alio episcopo sine licentia proprii episcopi.
Homicidator verbo, facto vel consensu nisi se deffendendo vel nisi in fure vim faciente.
In ecclesia luxuriam committens.
Cohiens cum iudea vel sarracena.
Concipiens filium a non viro quem vir credens filium, in preiudicium aliorum, heredem instituit.
Procurans abortum vel sterilitatem in se vel in alio.
Contrahens matrimonium post sponsalia cum alia contracta, iuramento interposito.
Excommunicatus a iudice, nolens exire ecclesiam et divinum officium pertubans.
Scienter celebrans in ecclesia interdicta.
Sortilegus, divinus, demones invocans pro furto vel pro mulieribus.
Scienter corpus excommunicati in cimiterio sepeliens.
Excommunicatus verberando clericum vel religiosum et etiam a canone in casibus in quibus Episcopus potest absolvere irregulares.
Clandestine contrahens.
Publice criminosus.
Blasfemator divini nominis et beate Marie.
Si archiepiscopus dederit licentiam confiteri alicui in generali commissione, casus speciales non transferuntur: pro expositione filiorum studiose vel negligenter; pro sacrilegio et incendio; pro crimine falsi in litteris sive in testimonio commisso; pro violatione ecclesiarum et immunitate ac libertate earum; pro quolibet vitio contra naturam; pro incestu sive periuriis.
Cohiens cum ea quam babtizavit vel eius confessionem audivit.
Excommunicatus ab ipso episcopo.
Usurarius manifestus.
Celebrans non ieiunus vel sine sacerdotalibus indumentis.
In hiis tamen casibus in necessitatis articulo poterit absolvi a quolibet sacerdote et ab illo cui super hiis episcopus suam specialiter commiserit potestatem.
Item si quis confiteatur de criminibus et asserat se de aliquo peccato abstinere non posse, debet sacerdos eius confessionem audire et recipere et de criminibus confessis consilium adhibere, inducens eum salubribus et salutaribus monitis ad christianam penitentiam quam debet iudicare, aliter non absolvens.
Item sacerdos absolvens penitentem hac forma verborum utatur ponendo manum nudam super caput nudum dicendo: Dominus absolvat te ab omnibus istis peccatis michi confessis et contrictis et de quibus non recolis.
Et ego auctoritate Dei Omnipotentis et Beatorum Apostolorum Petri et Pauli et michi commissa, absolvo te ab eisdem et a vinculo excommunicationis minoris si teneris et restituo te ecclesiasticis sacramentis.
Et post hanc formam addat si sibi visum fuerit: super hiis misericorditer dispensando.
(5) De rapina usura et furto.
In rapinis, furtis, usuris, fraudulentis emptionibus venditionibus et aliis dolosis contractibus et in hiis que id circa admittuntur diligens confessor restitutionem faciendam precipiat confitenti, cum in talibus, ubi proprie subpetunt facultates, teste Augustino, non dimittitur peccatum nisi restituatur ablatum; ubi vero inopia restitutionem excludit, inducenda est restitutio quando ad fortunam pervenerit meliorem iniuriam passo, si appareat restitutio facienda, vel eius legitimis heredibus, alioquin iuxta arbitrium discreti confessoris quod restituitur erit in piis usibus convertendum.
In dubiis semper confessor archiepiscopum consulat aut reliquos sapientes, discrete tamen cum omni cauthela, ne contra statuta canonum, personam revelet aliquathenus confitentem.
Sacerdotibus districte precipimus universis quod frequenter predicent in ecclesia quod accipere ultra sortem de pignore usura est; et vendere bladum vinum, carnes, pannos vel rem aliquam quamlibet ad certum tempus ultra quam valeat tempore quo venditur usura est.
Ad confessiones autem omnes sepius moneantur ne persone cum quibus peccatum commissum fuerit alias requiratur nisi ubi circumstantie aggravantes aliud expressionem aggravationis acquirere videantur.
Item sub periculo officii et beneficii amittendi districte precipimus ne peccata alicuius confitentis odio, timore vel premio confessor presumat voce, scripto, nutu vel signo aliquo contra statuta canonum revelare.
(6) De matrimonio.
Ad matrimonium contrahendum XIII annorum debet esse vir, et mulier XII; et contrahant cum hiis verbis mutuis de presenti:
Ego accipio te michi in meam et e converso, vel contraho tecum matrimonium, vel accipio te in uxorem, vel verbis similibus consensum exprimentibus de presenti.
Illi vero qui contrahunt sponsalia debent esse ad minus VII annorum.
Quando autem est matrimonium celebrandum, tribus diebus dominicis aut festivis diebus debet dici et publice in ecclesia quod tales persone debent matrimonialiter copulari.
Et si quis sciat impedimentum aliquod quare fieri non debeat dicat in publico; sin autem de cetero nullatenus audiretur.
Prohibendum est etiam publice in ecclesiis ne aliqui matrimonium vel sponsalia contrahere audeant sine presbyterorum suorum licentia et assensu nec aliqua alia ecclesiastica sacramenta; nec presbyter alibi ea quam in propria parrochia alicui administret.
Contrarium facientes rectores ecclesiarum vel earum loca tenentes et persone religiose cuiuscumque conditionis extiterint, ab ingressu ecclesie per annum et mensem noverint se suspensos ipso facto, parrochiani ad arbitrium ordinarii puniantur.
Item si banno, in proclamatione propositionis publice in ecclesia, aliquis impedimentum apponat, Cappellanus remittat eos ad officialem et nisi de licentia officialis ex tunc in dicto matrimonio aliquathenus non procedat.
Item parrochialis sacerdos clandestinis matrimoniis non intersit, et cum sciverit ea, incontinenti prohibeat.
Contrarium faciens ab officio per triennium suspendatur et alias si culpe qualitas postulaverit, gravius puniatur.
Clandestina matrimonia appellamus que fiunt sine testibus; item sine sollempnitate id est sine parentibus, consanguineis et amicis, sine cappellano proprio; item que fiunt contra prohibitionem ecclesie; item que fiunt sine bannis et proclamationibus faciendis publice in ecclesia ut superius est expressatum.
Sub pena excommunicationis prohibeatur expresse ne fiant aliqua sortilegia in sponsalibus vel matrimoniis contrahendis.
Preterea plura sunt impedimenta matrimonii que contrahendum impediunt, et dirimunt iam contractum, videlicet: etas, conditio affinitas, ordo, votum et compatrinitas, dispar cultus, coactio, frigiditas, consanguinitas et quedam alia.
Omnes autem dubie questiones matrimonii semper ad archiepiscopum vel eius curiam refferantur.
Nullus siquidem archidiachonus vel alius de questionibus matrimonialibus vel sponsaliorum possit cognoscere sine mandato archiepiscopi speciali.
Et si aliter presumptum fuerit viribus careat omnino.
(7) De ordinatione clericorum et horis dicendis et de ordinatione altarium.
Omnes clerici in sacris ordinibus constituti videlicet: dyachonatu et presbyteratu, et beneficiati cum cura vel sine cura, et etiam in non sacris ordinibus constituti ad omnes septem horas canonicas omni die dicendas attente et intelligibiliter vigilent diligenter.
Nam ad eas omnes superius nominati sunt ex debito obligati, et quam frequentius poterint horis et temporibus constitutis.
Et in ecclesiis ruralibus presbyteri in suis ecclesiis celebrent missam in illa hora diei, pulsatis campanis ut moris est, in qua populus libentius et liberius convenerit ad divina.
Item statuimus quod a festo Pasche usque ad festum Ascensionis semper in horis diei in hympnis ante illum versum: Gloria tibi domine, dicatur iste versus: Quesumus auctor omnium...
Item in horis Beate Marie post illum versum: Maria plena gratie, etc.
Item precipimus quod clerici in ecclesia horas dicant maxime presente populo humiliter et devote, distincte et sine sincopa.
Et abstineant tunc a colloquiis et consultationibus, confabulationibus, risu, cachinis et aliis inhonestis.
Item precipimus sub pena XX solidorum quod nullus clericorum vadat de nocte sine lumine in locis in quibus ad sonitum campane vel tube de nocte layci ire sine lumine prohibentur.
Quam penam per officialem nostrum exigi volumus et mandamus.
Item precipimus ut clerici universi magnas et amplas coronas in summitate capitis defferant, ne quod propter honorem et dignitatem ordinis clericalis statutum est, ipsi videantur pervertere et convertere in derisum.
Capas manicatas nec tunicas ita strictas quod de cordis vel de corrigiis in latera consuantur, aut manicas consuticias, sive sotulares rostratos aut perictos, vestesque inordinatas vel rubey vel viridis sive diversi coloris, vel cultellos acutos, precipue tempore pacis, nullus presumat habere seu defferre aliquathenus ministrorum; nec sine superpellicio aut et saltem capa clausa, nec nudis pedibus aliquis altari audeat deservire, quin propter indignos et viles ministros minor exhibeatur plerumque reverentia sacramentis.
Precipimus insuper ut quilibet sacerdos dicat: Pater Noster et Credo in Deum distincte in Prima et Completorio, alta voce, ita ut audiri possit ab omnibus et melius memorie commendari.
Ludere cum deciis, aut alio modo illicito, ut peccunia aut res aliqua admittatur, interesse lacrimosis spectaculis vel ludis inhonestis, coreis mulierum assistere vel ducere ipsas, causa potandi tabernas intrare, per vicos et plateas sine decenti habitu discurrere et sine societate honesta domos alienas ingredi cunctis clericis inhibemus.
Contra lusores autem clericos, ut premittitur, maxime beneficiatos, ut puniantur in quo deliquerint, unius marche argenti mulctam levandam ut supra duximus imponendam.
Item sacerdotibus et clericis omnibus et maxime religiosis inhibemus ne focarias aut aliquas mulieres de quibus mala suspicio haberi valeat in domibus suis vel alibi unde infamia oriatur in populo habere presumant; et si aliqui deinceps publice inobedientes extiterint bona eorum et bona mulierum ab archiepiscopo vel eius mandato sine excusatione aliqua occupentur.
Et nichilominus in beneficio et ordine clerici a canone et mulieres excommunicationis sententia puniantur.
Honestum siquidem est clericis precipue in sacris ordinibus constitutis a mulierum cohabitationibus abstinere nisi matres fuerint aut sorores quibus propter inopiam, victus necessaria subministrent.
Si qui clerici inventi in morte habere fuerint concubinam christiana careant sepultura.
Et si in infirmitate dimiserint, premissamque sustineant, salva excommunicationis sententia qua iamdudum concubinarii sunt manifeste percussi, et a cohabitatione filiorum et filiarum et quorumlibet decentium religiosi et clerici iuxta statuta provincialis concilii per censuram ecclesiasticam arceantur.
Item sacerdotes et clerici habentes beneficia in ecclesiis quam citius poterunt, ad minus infra annum, iuxta ecclesiam domos construant et ibidem habitent, nisi per nos cum eisdem ex causa rationabili aliter fuerit dispensatum, ut possint commodius nocte dieque divina officia celebrare et a parrochianis si necesse fuerit facilius inveniri; ubi etiam bona sua habeant, ne occasione aliqua, sine pena sacrilegii, a secularibus occupentur.
Et si hoc commode facere non possent, saltem in nostra diocesi, ubi propinquius de ecclesiis morari poterunt commorentur.
Item ecclesiarum iura in suis missalibus scribant, ne aliquid sine assensu nostro de bonis ecclesie immobilibus vel iuribus aut ecclesie ornamentis alienare presumant nec etiam pignori obligare.
Et si aliqua ex hiis obmitti contigerit alienans et obligans in duplo restituendo illi ecclesie teneatur.
Item sacris altaribus et ecclesiis honor maximus exhibeatur ab omnibus.
Quociens aliquis transierit ante ecclesiam vel altare, maxime ubi sacrum Corpus Domini reservatur, genua flectat aut saltem caput inclinet dicendo: Pater noster.
Similiter quando sit transitus per cimiterium debet dici Pater noster vel aliqua specialis oratio pro defunctis.
Item quocienscumque nomen quod est super omne nomen Filii Dei vivi Ihesu Christi, quod est benedictum in secula, recitatur in missis, in ecclesia astantes in reverentia eiusdem Domini nostri Ihesu Christi caput inclinent versus altare humiliter et devote, et super hoc plebs a suis rectoribus instruatur.
Item quicumque campestram habeat ecclesiam, taliter altare teneat de bonis eiusdem ecclesie pannis ornatum et tecto coopertum ut, saltem in anno, in die festi illius altaris decenter missa et alia divina officia valeant celebrari; aliter nisi infra annum a tempore publicationis huiusmodi constitutionis premissa compleverint, ipso facto, amissionem eiusdem ecclesie se noverint incurrisse.
Item linteamina altaris ecclesie et alia indumenta sacerdotalia sepissime abluantur non per mulieres, nisi religiose fuerint, set per clericos et decenter preparentur ad divinum honorem.
Et si inhonesta fuerint aut turpia, non celebretur cum eis.
Si secus inventum fuerit, in una libra cere mulctetur rector qui ad hoc tenetur ipsi ecclesie applicanda.
Item ampulle ad opus vini et aque sint munde et integre et piscine honeste iuxta altare in omnibus ecclesiis habeantur.
Item precipimus de ampullis sacri erismatis et olei tam cathecumenorum quam infirmorum, ut propter sortilegia evitanda custodiantur sub clavibus diligenter.
Item corporalia in quibus corpus Domini nostri Ihesu Christi conficitur mundissima sint et a solis presbyteris cum necessarie fuerit abluantur et aqua in piscina iactetur.
Calices similiter mundi sint et integri et tersoria in quibus presbyteri post canonem manus suas mundant sint candida et honesta.
Item in quolibet altari ubi celebrantur divina, tria debent esse linteamina preter sudarium.
Calices quibus communicantur infirmi sint mundi ut devotius sacra communio recipiatur ab eis et ipse presbyter cum magna devotione et maturitate defferat corpus Christi in pixide honesta et clausa obtime propter causam.
Clericus vero precedat cum lucerna et aqua benedicta pulsando campanellam, ut moris est, et etiam dicant ambo septem psalmos penitentiales in eundo et reddeundo et alios addant psalmos.
Si vero reddeundo sacerdos non defferat corpus Christi, quod non contingat nisi ex casu, cesset sonitus campanelle.
Item faciat dyachonus si necesse fuerit et abesse contigerit sacerdotem.
In pulcriori vero parte altaris vel desuper quanto magis honestius fieri poterit et sub clave propter malefficia, sacrum corpus Domini reservetur nec ultra VIII dies aliquathenus non reservetur.
Et semper lampas saltem de nocte ardeat coram ipso.
Nullus sacerdos bis in die, vel iterato introitu seu officio, aut antequam matutinas et primam cantaverit missam presumat aliquathenus celebrare.
Universi ecclesiarum ministri tam exempti quam non exempti sententias circa excommunicatos latas diligenter observent.
Predicatores vero seu questores nullus in ecclesia recipiat sine nostrarum testimonio litterarum.
Qui propriam habet ecclesiam non moretur in alia quasi mercenarius celebrando.
Omnibus clericis venationem quamlibet inhibemus scilicet clamosam et publicam.
Nullus clericus fide iubeat pro layco nec eius administrationem seu bayliviam recipiat nec sit advocatus in causa seculari pro ipso; ne gerat in aliquo officium mercatoris emendo vilius et vendendo carius tempore procedente.
Prohibemus etiam sacerdotibus universis firmiter ne testamenta sua per manus ordinent laycorum et, solutis debitis, tertiam partem dimittant archiepiscopo, aliam tertiam partem ecclesie et successori suo, de residuo secundum Deum suam faciant voluntatem: frequenter etiam admoneant laycos ut semper sua condant testamenta in sui presentia sacerdotis, vel alterius persone ecclesiastice si proprius haberi sacerdos non potest, ne possit fraudulenter rey veritatem occultari adhibitis bone opinionis viris; testamenta aliter facta non valeant iuxta statuta concilii provincialis.
Et tam archiepiscopo quam fabrice ecclesie cathedralis honorifice quanto honestius poterunt largam faciant dimittere portionem, religiosis etiam locis atque pauperibus dimittere faciant unam partem.
Hoc etiam circa clericos est precipue observandum.
In piis autem relictis quibuscumque, reservata dicto archiepiscopo portione canonica sibi a canone constituta, executores testamentorum per officialem nostrum, ex quo executionem receperint, per censuram ecclesiasticam compellantur voluntatem exequi testatorum.
Mandantes in virtute obedientie et sub pena excommunicationis ut si qui prelati seu alii aliquam habent pecuniam pro hemendis aut helemosinis ab aliquibus in testamento relictam illam infra duos menses illis quibus tenentur solvant secundum quod in concilio provinciali extitit ordinatum.
Prohibendum est insuper tam viris quam feminis, firmiter et districte, publice in ecclesiis, dominicis diebus et festivis, ne in obsequiis mortuorum more gentilium, quasi de resurrectione desperantes, furiosis vocibus ullulare audeant vel clamare, aut facies suas ad ymaginem Dei formatas aliquathenus laniare, proprii sanguinis sacrifficium demonibus exibendo.
Ubi vero, audita prohibitione, aliter presumptum fuerit, corpus mortui christiana careat sepultura et tam pulsatio campanarum quam divina officia penitus obmittantur.
Transgressores vero penitentia debita puniantur.
Confratriis et fradernis et earum rectoribus, quanta possumus districtione, firmiter inhibemus ne de causis, questionibus et querelis ad archiepiscopum vel archidiaconum, vel alium pertinentibus, se intromittere audeant aliqua ratione, quia iurisdictio et censura ecclesiastica propter hoc penitus diruuntur.
Nullus sacerdos missam vel alia divina officia solus cum proprio filio audeat celebrare si canonicam evadere voluerit ultionem.
Precipimus insuper sacerdotibus universis ne parrochianum alterius ad contrahendum matrimonium vel alia sacramenta, precipue diebus dominicis et festivis, recipiant sine licentia proprii sacerdotis.
Et in festivitatibus supra dictis a mecanicis et mundanis operibus, ob divinam reverentiam et animarum salutem, abstineant penitus et divinis intendant.
(8) De Heucaristia.
In sacramento autem altaris offeratur panis et vinum cum modico aque mixtum ita quod aqua de facili convertatur in vinum et non e converso.
Qui panis sit de puris granis frumenti, et vinum de uvis non acetosum nec putridinum.
Item precipimus et statuimus ut quilibet in ecclesia sua campanellam habeat que ad devotionem excitandam et omnimodam reverentiam exhibendam diligenter pulsetur ante elevationem corporis Christi, accensis cereis sive torticiis.
Item sit cautus sacerdos quod in prolatione verborum quibus potestate divina verbum Christi conficitur distincte, continue et sine interpellatione profferat; que verba sunt: Hoc est corpus
meum, cavens quod antequam dicta verba finita fuerint et completa hostiam non audeat elevare ut a populo videatur, ne panis purus adoretur.
Et idem de calice dicendum.
Item in missis parrochialibus post missam dicatur evangelium In principio, et oratio Protector in te sperantium.
Nec missa sicca celebretur, audiente populo, extra ecclesiam in domibus vel in oratoriis novis sine nostra licentia speciali.
(9) De sacramento Extreme Unctionis.
Ad sacramentum Extreme Unctionis recipiendum, quod iterari potest, presbyteri frequenter invitent subditos suos utriusque sexus a XIIII annis et ultra.
Et cura periculum mortis seu gravis infirmitatis evenerit cum magno honore et reverentia ungat eos oleo sancto, preces et orationes dicendo ab Ecclesia institutas.
Quod sacramentum non est a fidelibus contempnendum, et ne contempnant sed devote suscipiant, sunt parrochiani a suis rectoribus admonendi, quia si cum contemptu huiusmodi sacramenti decederent dampnarentur.
Item statuimus ut quicumque extra suam parrochiam seu ecclesiam elegerit sepulturam ordinet quod cum mori contigerit, eius corpus ante ipsius sepulturam matrici ecclesie presentetur et matrici ecclesie reddatur de funeralibus debitum prout in parrochia decedentis est fieri consuetum.
Contrarium facientes arbitrio ordinarii puniantur et hec constitutio, ut pena evitetur, frequenter in parrochialibus ecclesiis publicetur.
Item statuimus ut questores sine suis litteris commendaticiis in ecclesiis ad faciendam questam nullathenus admittantur.
Item quod in aliqua bastida vel loco novo ubi domus leprosorum non consueverit esse non concedantur helemosine leprosis sine auctoritate et mandato prelati.
Item precipimus et volumus perpetuo observari quod omnes leprosi defferant signa et quod non intrent tabernas nec ecclesias nec mercatum nec macellum nec portent pannos virgatos neque coloratos pillos nec comas.
Et rectores ecclesiarum, si in suis parrochiis leprosi de novo infecti inventi fuerint, sub pena quinque solidorum teneantur nostris officiis intimare.
Item statuimus quod omnes iudei in nostra diocesi portent signa.
Item excommunicamus et denunciamus publice excommunicatos usurarios, concubinarios manifestos.
(10) De sententia excommunicationis.
Excommunicamus et denunciari publice excommunicatos precipimus creditores qui instrumentum soluti debiti detinent nisi infra XV dies, si commode fieri poterit, restituerint instrumentum soluti debiti debitori vel alii legitime pro eodem, vel saltem ipsum cancellaverint seu [3] fregerint infra terminum ante dictum.
Et hanc constitutionem per universas ecclesias nostre diocesis precipimus publicari.
Item excommunicamus et denunciari publice excommunicatos precipimus Comites, Baronos, Consules et Baiulos et alios quoscumque qui religiosos, clericos, leprosos, reclusos ratione personarum vel patrimonii ipsorum ausi fuerint taliare vel aliquid pro talia ab eisdem exigere vel pro rebus que ad eorum usum portantur pedagium receperint nisi infra XV dies illa sic exacta restituerint requisiti.
Item subponimus ecclesiastico interdicto omnem locum et ecclesiam ubi manifesta rapina ecclesiarum, religiosorum fuerit, vel clericus captus a layco detinetur quamdiu dicta rapina ibidem fuerit vel religiosi vel clerici detenti fuerint in eodem.
Et si de loco ad locum cum fraude mutaverint primus locus et alia ad que mutantur sub ecclesiastico remaneant interdicto.
Item quicumque excommunicationis vel interdicti sententiam per annum sustinuerit animo indurato pro tanta contumacia solvat c sol. morl.
Itemque omnes excommunicati per cappellanos vitentur et cappellani faciant eosdem excommunicatos a suis plebibus evitari.
Necnon et qualibet die dominica sive festiva eosdem excommunicatos denuncient nominatim.
Item quod cappellani omnes excommunicatos scribant vel scribi faciant in aliqua papiro: alias contrarium faciens solvat V solidos.
Denuncientur excommunicati et uxores et famillie interdicte omnes detentores decimarum singulis diebus dominicis et festivis.
Contrarium facientes solvant XX solidos mori.
Item quod filii detentorum decimarum nec ad tonsuram nec ad aliquos ordines admittantur.
Item quod cappellani excommunicatos a suis ecclesiis eiciant dum divina ibidem celebrantur.
Item precipimus quod si sacerdos aliquem in mortis articulo a sententia excommunicationis qua tenebatur, prestito iuramento quod stabit mandatis ecclesie, absolverit et de infirmitate convaluerit absolutus, quam citius commode poterit, ad nos vel officialem nostrum remittatur cum litteris absolventis ut, secundum Deum consilium recipiat salutare.
Quod si requisitus, infra XV dies ad nos vel officialem nostrum, iusto impedimento cessante, non venerit ipso facto pristina excommunicationis sententia sit ligatus, et denuncietur publice sicut prius.
Et quod absolvens certificet nos vel nostram curiam super hoc infra decem dies; contrarium faciens solvat XX sol. morl.
Item quod nullus cruce signatus ad instantiam alicuius extra diocesem auxitanam citetur, dum tamen coram officiali nostro paratus fuerit stare iuri.
Item quod quilibet rector ecclesie parrochialis constitutiones synodales habeat infra festum Beati Michaelis proxime venientis, alias absque remissione solvat XX sol. morl.
Item, sub pena excommunicationis districte precipimus ecclesiarum rectoribus universis et singulis, diebus dominicis et festivis, denuncient excommunicatos a canone et sedis apostolice auctoritate universos et singulos iusticiarios, baiulos, iudices seculares, ac dominos temporales, qui in terris seu districtibus impediverint seu impediri fecerint, vel procuraverint impetrantes litteras apostolicas, vel ad iudices ecclesiasticos ordinarios recurrentes super causis, negotiis seu questionibus que de iure aut consuetudine antiqua vel ratione particulari ad forum ecclesiasticum pertinent, ne super ipsis coram iudicibus ecclesiasticis possint iustitiam obtinere.
Item denuncient predictos excommunicatos, auctoritate qua supra, si per captionem bonorum iudicum ecclesiasticorum impetrantium litteras apostolicas, litigantium vel ligitare volentium coram iudicibus ecclesiasticis super causis predictis, propinquorum eorum, ecclesiarum suarum, beneficiorum vel rerum eorum compulerint, vel compelli fecerint, aut procuraverint per se vel per alios ne predicti impetrantes aut litigare volentes super causis predictis et coram iudicibus ecclesiasticis possint iustitiam obtinere.
Item denuncient predictos excommunicatos ut supra, si ad predicta facienda dederint consilium, auxilium vel favorem; a qua excommunicationis sententia minime absolvantur, nisi prius iudici, parti seu partibus contra quos aliquid fecerint de predictis, per eos plene fuerit satisfactum, ut in institutione novissima domini Bonifacii pape VIII plenius continetur.
Item si per aliquem iudicem ecclesiasticum, cum suo officio vel ad instantiam alicuius in reges, principes, baronos, baiulos vel quoscumque ministros eorum aut quoscumque alios fuerit excommunicationis, suspensionis aut interdicti sententia promulgata: et aliqui quicumque sint, dederint, occasione huiusmodi, licentiam alicui occidendi, capiendi seu alias in personis aut bonis excommunicantium vel illorum ratione quorum predicta sententia lata fuerit gravandi, vel servantes talem sententiam, vel nolentes communicare excommunicatis predictis, nisi qui talem sententiam dederint, ipsam revocaverint antequam fiat iniuria personis vel rebus, et si iniuria facta fuerit, vel ad captionem bonorum, occasione predicte licentie date, processum fuerit, nisi infra octo dies licentiam huiusmodi revocaverint, vel nisi infra idem tempus bona ipsa fuerint restituta aut satisfactio competens pro ipsis impensa, omnes talem dantes licentiam et contra predicta facientes sunt a canone et sedis apostolice auctoritate, ipso facto, excommunicationis vinculo innodati.
Item qui predicta data licentia utuntur, vel aliquo predictorum vel qui sine aliqua licentia perpetrant aliquid de predictis sunt ipso facto eadem excommunicationis sententia involuti.
Et post duos menses non potest eis ab alio quam a sede apostolica absolutionis beneficium impertiri, ut in constitutione domini Gregorii X in concilio Lugduni plenius continetur.
Et nunc ne aliqui propter ignorantiam defficiant in predictis vel in aliquo predictorum, sub pena arbitrorum, precipimus ecclesiarum rectoribus universis ut in ecclesiis suis presentem constitutionem publicent dum populus convenerit ad divina, singulis diebus dominicis et festivis.
Item precipimus sub pena excommunicationis predictis ecclesiarum rectoribus ut, diebus dominicis et festivis, denuncient excommunicatos a canone et sedis apostolice auctoritate, omnes illos qui per vim vel metum in personam excommunicantium, rerum eorum, vel amicorum illorum, extorserint absolutionis beneficium a sententia excommunicationis vel interdicti; quod nec absolutio sic obtenta valet imo remanent ligati sicut prius.
Et propter vim vel metum quam intemptant, ipso facto novo excommunicationis vinculo innodantur.
Item idem est si alius pro alio mandante vel ratum habente, modo quo supra, extorserit absolutionem predictam quod ambo, ipso facto, nova excommunicationis sententia sint ligati, ut hoc in constitutione domini Gregorii decimi in concilio Lugduni continetur.
Item auctoritate Dei Patris omnipotentis et eius vicarii summi pontificis, sub pena excommunicationis, omnibus religiosis firmiter prohibemus ne ecclesias seu decimas, titulo donationis, commutationis, pignoris aut quolibet alio modo, de manibus clericorum aut laycorum recipiant sine consensu et auctoritate archiepiscopi speciali.
Etiam districte precipimus ne clericos precipue quibus collate fuerunt ecclesie vel commisse, seu detentores decimarum vel aliquos de familia eorumdem, in vita vel in morte, sine licentia archiepiscopi, ad divina vel ad ecclesiasticam sepulturam recipere, aliqua ratione, presumant.
Item precipimus de interdictis vel excommunicatis a nobis, vel officiali nostro, aut propriis sacerdotibus, vel inde delegatis neminem etiam coniugatorum et servorum recipiant nisi de licentia archiepiscopi, non etiam parrochianum alicuius in vita vel in morte sine licentia sui sacerdotis.
Item abbatibus et prioribus conventualibus firmiter et districte precipimus ut ter in anno in capitulo cum stola monachos proprietarios excommunicent diligenter et restitutionem proprietatum districtione quam poterunt compellere ulterius non postponant.
Circa etiam continentiam observandam et defferendum habitum regularem et carnium abstinentiam et omnia alia que decent monasticam honestatem, regulam beati Benedicti et statuta concilii auxitani faciant diligenter observari.
Conversosque suos caste et sine proprietate vivere et habitum deffere faciant regularem.
(11) De decem preceptis legis.
Ad pleniorem autem rectorum ecclesiarum et clericorum informationem scire oportet quod X sunt precepta legis que in duobus mandatis caritatis continentur, scilicet in dilectione Dei et proximi.
De quibus dicit psalmista: et psalterio decacordo psallam tibi, id est in decem mandatis decalogi.
Quorum decem preceptorum tria sunt in prima tabula, pertinentia ad cognitionem Trinitatis et dilectionem.
Quorum primum est: Non habebis deos alienos, non facies tibi sculptile neque omnem similitudinem; et istud preceptum precipue refertur ad personam Patris.
Secundum preceptum est pertinens ad personam Filii scilicet: non assumes nomen Dei tui in vanum, quod est dicere secundum litteram non iurabis pro nichilo nomen Dei; spiritualiter vero precipitur ut non putes Dei Filium creaturam tantum esse quia omnis creatura vanitati subiecta est, set equalem Patri secundum deitatem, minorem vero secundum humanitatem.
Tertium preceptum est et refertur precipue ad Spiritum sanctum, scilicet memento ut diem sabbati sanctifices, ubi ad litteram principaliter vero sabbatum interpretatur requies ut hic si a vitiis requiesces ut in futuro Dei contemplationem exspectes ex Spiritu Sancto idem ex caritate et dono Dei.
Et primum preceptum quod est de uno Deo colendo pertinet ad Patrem in quo est unitas vel auctoritas.
Secundum ad Filium in quo est equalitas.
Tertium ad Spiritum Sanctum in quo est utriusque communitas: accipit enim hoc donum ecclesia a Spiritu Sancto ut in Spiritu Sancto fiat remissio peccatorum.
Septem alia precepta pertinentia sunt ad proximi dilectionem: sunt in secunda [4] tabula. 
Quorum primum ad patrem carnalem pertinet quod est: honora patrem tuum et matrem ut sis longevus super terram.
Secundum est: non occides.
Tertium est: non mecaberis, id est non alicui mulieri miscearis carnaliter, excepto fide matrimonii.
Quartum est non furtum facies, ubi furtum, rapina, et omnis illicita operatio usurpatio rei aliene prohibetur.
Quintum est non loqueris contra proximum tuum falsum testimonium, ubi crimen mendacii et periurii prohibetur.
Sextum est non desiderabis uxorem proximi tui, et differt ab illo precepto non mecaberis quia ibi factum, hic voluntas et concupiscentia prohibentur.
Septimum est non concupisces rem proximi tui, non ancillam, etc; unde versus: unum crede Deum, ne iures vana per ipsum; Sabbata sanctifices, venerare parentes; sedes, lascivia, furtum, fraus non alterius rem ne sociam petas.
(12) De articulis fidei.
Et quia sine fide impossibile est Deo placere, ecclesiarum rectores ac universi fideles attendant et vigilent ut fidem habeant et observent que in collectione articulorum fidei consistit.
Omissis autem aliis opinionibus, articuli fidei taliter distinguntur.
In universo sunt ergo XIIII articuli fidei quorum VII pertiuent ad deitatem, alii septem ad humanitatem.
Primus articulus pertinens ad deitatem est de unitate essentie cum dicit: Credo in Deum, quia dicit non deos, quia non est nisi unus Deus tantum et non plures; unde in simbolo misse dicitur: Credo in unum Deum.
Alii tres sequentes articuli ad deitatem pertinentes denotant discretionem personarum: primus est de persona Patris, unde dicitur in simbolo: Patrem omnipotentem, etc.; secundus est de persona Filii unde dicitur: et in	Ihesum Christum, etc.
Tertius de persona Sancti Spiritus, unde dicitur Credo in Spiritum.
Et est sensus: unam essentiam et unum Deum credo et tres personas, scilicet Deum Patrem, Deum Filium, Deum Spiritum Sanctum.
Et isti quatuor articuli pertinent ad deitatem in se, tres vero articuli sequentes pertinent ad deitatem quoad effectus ipsius deitatis.
Primus indicat effectum creationis unde dicit: Creatorem celi et terre.
Secundus indicat effectum reconciliationis, unde dicit: Sanctam ecclesiam catholicam, sanctorum communionem et remissionem peccatorum.
Et est sensus: credo quod Deus reconciliet te peccatorem in sancta ecclesia que est communio sanctorum et non alibi; et per hec potestas clavium comprobatur.
Tertius articulus indicat effectum glorificationis, ibi cum dicitur: Carnis resurrectionem, quoad corpus; vitam eternam quoad animam.
Habes ergo VII articulos quorum tres ultimi pertinent ad effectum deitatis, quatuor primi ad deitatem ipsam in se determinatam et sic omnes VII articuli predicti pertinent ad deitatem.
Alii sunt septem articuli pertinentes ad humanitatem Filii Dei Domini nostri Ihesu Christi et sunt isti: primus est quod benedictus Filius Dei Dominus noster Ihesus Christus conceptus est de Spiritu Sancto et natus ex utero virginali.
Secundus est babtismus.
Tertius quod passus est sub Pontio Pilato secundum humanitatem, non secundum deitatem, crucifixus, mortuus et sepultus.
Quartus est quod descendit ad inferos in anima.
Quintus quod resurrexit in carne.
Sextus quod ascendit in utroque et sedet ad dexteram Dei Patris omnipotentis.
Septimus quod in fine seculi veniet indicare vivos et mortuos et reddet unicuique secundum opera que fecerit in hac vita, tam reprobis quam electis, nam omnes cum suis resurgent corporibus que nunc gestant ut recipiant secundum opera sive bona fuerint sive mala: reprobi cum diabolo penam perpetuam, et iusti cum Christo gloriam sempiternam.
Et de istis septem articulis ad humanitatem Domini nostri Ihesu Christi pertinentibus sunt isti tres versus: Nascitur, abluitur, patitur, descendit ad yma, surgit et ascendit, veniet discernere cuncta.
Ad predictos autem articulos qui continentur in simbolo in Credo unum Deum et in psalmo: Quicumque vult, tenentur maxime prelati ecclesiarum quicumque animarum curam habent, ut sciant explicite et distincte.
Simplicibus autem et forte omnibus laycis sufficit ut quilibet adultus accedens ad fidem credat quod unus Deus est et quod est remunerator omnium bonorum.
Item oportet et simplices et laycos alios articulos credere implicite id est credere verum esse quidquid credit ecclesia sacrosancta.
Pena autem non credentium est gehenna perpetua iuxta illud: Hec est fides catholica quam nisi quisque fideliter firmiterque crediderit salvus esse non poterit.
Premium vero credentium et catholicorum est vita et salus eterna, nam qui crediderit et babtisatus fuerit salvus erit.
(13) De septem sacramentis.
Item septem sunt sacramenta ecclesiastica, videlicet: sacramentum babtismi, sacramentum confirmationis, sacramentum eucharistie, sacramentum penitentie, sacramentum matrimonii, sacramentum ordinis, sacramentum extreme unctionis, unde versus: Abluo, confirmo, cibo, purgat, uxor, ordinat, ungit.
Hec sunt in ecclesia VII sacramenta supra in constitutionibus tacta et sumpmarie declarata.
Requirere retro.
(14) Dona Spiritus Sancti.
Item sunt septem dona Spiritus Sancti, scilicet donum sapientie, donum intellectus, donum consilii, donum fortitudinis, donum scientie, donum pietatis, donum timoris Domini, que in capitulo continentur: Egredietur virga de radice iesse et flos de radice eius ascendet et requiescet super eum Spiritus Domini...
(15) De septem donis babtismi.
Item septem sunt dona babtismi.
Primum est salis collatio, secundum est aurium et narium cum sputo linitio, tertium in fronte et pectore crucis sancta signatio, quartum olei sacri perunctio, quintum babtismi ablutio, sextum in vertice crismatis perunctio, septimum eiusdem in fronte sancta consignatio.
(16) De horis canonicis.
Item septem sunt hore canonice de quibus est dictum supra in constitutionibus.
Item sunt dies seculi VII.
Septem sunt etates, quibus completis, finietur mundus.
Item septem sunt petitiones in oratione dominicali.
Item VII sunt psalmi penitentiales.
Item VII sunt peccata mortalia videlicet: superbia, avaritia, luxuria, ira gula, invidia, accidia, unde versus: Dat septem vitia dictio saligia.
In hac enim dictione saligia sunt septem littere, et queque littera designat unum peccatum mortale ut potest patere cuilibet intuenti.
(17) De septem virtutibus gratuitis.
Item septem sunt virtutes gratuite, quibus debet regi vita humana.
Quarum tres sunt theologice, scilicet fides, spes, caritas.
Quatuor cardinales, scilicet prudentia, temperantia, fortitudo et iustitia.
Et licet huiusmodi virtutes sint gratuite per gratiam informate, possunt tamen fieri informes per culpam, sola caritate excepta, et iterum informari per penitentiam, adveniente gratia, que est habitus virtutum, origo, finis et forma.
(18) De septem operibus misericordie.
Item sunt septem opera misericordie, scilicet visitare infirmos, dare potum sitienti, comestionem esurienti, redimere captivos, vestire nudos, hospitari peregrinos et pauperes, mortuos sepelire.
Unde versus: Visito, poto, cibo, redimo, tego, colligo, condo.
(19) Quomodo debeant rectores absolvere excommunicatos.
Itera discant simplices sacerdotes ecclesiarum rectores quod sive a domino archiepiscopo, sive ab officiali eius mittantur eis aliqui a sententia excommunicationis auctoritate eorum absolvendi in absolutione huiusmodi istum observent modum, videlicet quod excommunicatus flexis genibus ponat se ante illum qui et ipsum absolvere debet.
Et debet eum absolvere extra ecclesiam, recipiat autem ab excommunicato primitus iuramentum quod stabit mandamentis ecclesie.
Quo prestito, teneat virgas vel corrigias in manibus et dicendo psalmum: Miserere mei Deus totum cum Gloria Patri, verberet excommunicatum percutiendo eum semel in quolibet versu vel maius vel minus vel levius vel acrius secundum quod causa contumacie maiori vel minori requirit.
Et post dicat Gloria Patri, etc.
Kyrie eleisson, Christe eleisson, Kyrie eleisson, Pater noster, Et ne nos, Sed libera, versus: Salvum fac servum	tuum, vel ancillam tuam, vel servos, vel ancillas; versus Nichil
proficiat inimicus in eo vel in ea vel in eis, Et filius iniquitatis non apponat nocere eis vel ei, Esto eis vel ei Domine turris fortitudinis, A facie inimici; Domine exaudi orationem meam, Et clamor meus ad te veniat, Dominus vobiscum, Et cum...
(20) Oratio.
Deas cui proprium est misereri semper et parcere suscipe deprecationem nostram ut hunc famulum tuum, vel famulos tuos, vel ancillas tuas quem, quos, vel quas excommunicationis cathena constringit miseratio tue pietatis absolvat.
Per... Postea dicat: auctoritate Dei omnipotentis et beatorum Apostolorum Petri et Pauli et Ecclesie sancte et nobis in hac parte commissa, absolvimus te a tali sententia et restituo te communioni et participationi fidelium omnium et ecclesie sacramentis.
In nomine Patris et Filii et Spiritus Sancti.
Amen.
Hoc facto iniuncta penitentia salutari taliter absoluto, debet sacerdos apprehendere manum suam dexteram et in ecclesiam ipsum introducere vel dare sibi licentiam intrandi ecclesiam in signum quod plene est communioni fidelium restitutus.
Circa predicta igitur et consimilia ad instructionem pertinentia quoad se et sibi subditos curam animarum habentes et regimen vigilent ut penas statutas effugiant, et ne sanguis subditorum in examine districti iudicii de eorum manibus requiratur de officioque sibi commisso Deo dignam possint reddere rationem, adiuvante Domino Deo nostro Ihesu Christo, qui est unus in secula seculorum.
Amen.
(21) Cessatio a divinis.
Addicimus quod rectores ecclesiarum, dum fuerint requisiti per personas ecclesiasticas vel clericos dampnum passos de premissis, cessent a divinis et servent contenta superius expressata, nullo alio mandato a superiore suo super hoc exspectato.
(22) De occupantibus bona ecclesiarum.
Statuimus quod si quis vel que violenter occupaverint bona vel res ecclesiarum vel ecclesiasticarum personarum vel retinuerint occupata, vel mandaverint, vel suo nomine factum ratum habuerint, auxilium, vel consilium ad hoc dederint, ipso facto sint excommunicationis vinculo innodati.
Et loca ubi fit violentia vel ad que reducuntur sint supposita ecclesiastico interdicto usque ad satisfactionem condignam; si castra, villa vel locus ecclesie vel monasterii vel ecclesiarum personarum occupentur, quamdiu iniuria sit, sit ipse locus suppositus ecclesiastico interdicto.
Et omnia loca, castra et terre taliter occupantium vel ratum habentium nisi requisiti infra VIII dies emendaverint usque ad condignam satisfactionem, ipso facto, subiaceant ecclesiastico interdicto.
Excommunicamus et mandamus denuntiari excommunicatos publice omnes concubinarios et usurarios manifestos et adulterios manifestos.












