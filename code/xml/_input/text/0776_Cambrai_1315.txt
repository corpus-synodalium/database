(1) Titulo de executione statutorum synodalium.
Quia plerumque ex dilata executione mandatorum vel statutorum nostrorum synodalium scandala provenerunt, statuimus, mandamus et praecipimus, ut ubicumque per statuta nostra synodalia cessandum fuerit a divinis, cessetur ibidem juxta statuta praedicta, absque alterius nostri vel officialis nostri Cameracensis expectatione mandati.
(2) In titulo de exequiis mortuorum, et ea tangentibus.
In paragrapho: Item, si terris ecclesiae ab ipsis excultis, etc. post verba: Decedant inter festa, addimus ista: vel in aliqua alia parte anni, dum tamen fructus aliquos non perceperint.
Item, denuntiantur excommunicati auctoritate concilii provincialis...	
(3) Item titulo de matrimonio.
Quia in quibusdam partibus nostrae Cameracensis dioecesis, quod dolentes referimus, nonnulli tam viri quam uxores simul matrimonialiter copulati, ad suggestionem diaboli, qui semper in hoc mundo parat discordias, et non cessat zizania seminare, Christique fideles ab unitate fidei separare, ex quadam displicentia seu discordia, sua temeritate propria, et absque Ecclesiae judicio, contra praeceptum Domini et apostolicas sanctiones sese ab invicem separant et dividunt, de facto divortium inter se ad sui libitum celebrando, viri scilicet, dimissis suis uxoribus propriis, alias uxores etiam viris aliis conjugatas, et uxores alios viros sibi damnabiliter associant et conjungunt, alter alteri in domo, loco et aliis, quasi vir et uxor conjugati, penitus adhaerendo, et in Dei et Ecclesiae scandalum publice et luxuriose vivendo.
Nos ergo tantis in Ecclesia Dei scandalis tantisque erroribus et subditorum nostrorum animarum periculis, prout ex debito tenemur officii, occurere cupientes, statuendo praecipimus, ne aliqui de caetero, tam viri quam uxores, absque Ecclesiae judicio, sese ab invicem separent aut dividant, causa divortii inter eos faciendi.
Qui vero contrarium fecerint, in excommunicationis sententiam, quam in ipsos ferimus, incidant ipso facto.
(4) Item titulo de testamentis.
Quia in quibusdam villis nostrae dioecesis Cameracensis sunt nonnulli laici, tam judices quam non judices, asserentes et sustinere nitentes ultimas decedentium voluntates ac eorum testamenta non aliter valere, tenere, aut habere roboris firmitatem, nisi in praedictorum confectione scabini loci, aut saltem duo de ipsis praesentes interfuerint ad hoc vocati specialiter et rogati, asserentes secundum suum usum, quem praetendunt, quod per alios testes quam scabinos probari non valeat ultima dispositio testamentorum.
Nos igitur attendentes quod praedictus abusus evidenter est contrarius rationi, quodque per praedictum abusum, si toleraretur de caetero, praedictas defunctorum voluntates saepe et saepius indebite contingeret irritari, statuendo praecipimus et firmiter inhibemus ne quis occasione abusus hujusmodi praedicta defunctorum testamenta, aut eorum voluntates ultimas, aliter tamen rite factas, impedire aut impugnare praesumat.
Qui vero contrarium fecerit, in excommunicationis sententiam incidat ipso facto.
(5) Item eodem titulo.
Item, quia in quibusdam locis et villis nostrae Cameracensis dioecesis, nonnulli laicalis justitiae asserunt et sustinere nituntur, quod secundum usum suum, legata et donationes causa mortis, quas faciunt decedentes, non valeant nec habeant roboris firmitatem, nisi testator delecto mortis consurgens, extra domum in qua jacet, per XL. pedum spatium pedes vadat, et ibidem de bonis suis ordinet et disponat.
Sunt etiam aliqui laici judices asserentes quod non valent, nec tenent legata, donationes et eleemosynae defunctorum, nisi de datis et relictis testator in vita sua, propria manu legatariis et donatariis propriam possessionem tradiderit et saisinam, ad iniquitatem suam et malitiam tollendam quemdam abusam nefandissimum pro consuetudine praetendentes.
Nos igitur attendentes quam piae, quam favorabiles sunt ultimae voluntates, ex quantoque cupiditatis et malitiae fomite haec praetensio [1] sumpserit fundamentum, statuimus ut legata, donationes et eleemosynae defunctorum valeant et teneant, sive in lecto mortis, sive in domo facta fuerint, et si defunctus de praedictis datis et legatis legatariis et donatariis in vita sua possessionem non tradiderit vel saisinam, dicto abusu contrario non obstante; dum tamen non supersit alia causa legitima, propter quam possint et debeant impugnari; inhibentes ne quicumque judices occasione dictorum abusuum vel alicujus eorumdem, dicta legata aut legationes fraudulenter impediant aut impugnare praesumant.
Qui vero contrarium facere praesumpserint, in excommunicationis sententiam incidant ipso facto.
Item, praecipimus et mandamus firmiter injungendo omnibus et singulis parochialium ecclesiarum curatis Cameracensis dioecesis, ut haec statuta in sancta synodo facta per nos, singulis diebus dominicis in ecclesiis suis coram populo in materna lingua publicent et exponant.
Qui vero in his exequendis repertus fuerit negligens vel remissus, pro sua negligentia graviter se sentiat puniendum.
Excommunicatos a canone nunciamus eos, qui exempti et non exempti, interdicti tempore, in casibus non concessis a jure, vel excommunicatos publice, vel nominatim interdictos, vel usurarios manifestos scienter in cimiteriis fuerint ausi sepelire.
(6) Item, titulo de matrimonio.
Excommunicatos a canone nunciamus eos qui in gradibus consanguinitatis vel affinitatis aut in sacris ordinibus constituti vel religionem professi, scienter, contrahere non verentur, quorum nomina per curatos locorum ubi moram trahant, cum ad ipsorum notitiam pervenerit, notificari volumus absque mora, ut contra tales, prout justum fuerit, procedere valeamus.
(7) Item, titulo de sententia excommunicationis.
Excommunicatos a canone nunciamus omnes et singulos religiosos, tam exemptos quam non exemptos, qui in civitate Cameracensi, villis aut castris Cameracensis nostrae dioecesis, in quibus cathedralem vel matricem ecclesiam loci auctoritate statutorum provincialium vel synodalium interdictum seu cessationem sciverint observari in suis... [2] ab illo statutum quod incipit.
Item, sacerdotes excommunicent et nuncient excommunicatos omnes illos, etc. illa verba excommunicatos denuntient subtrahimus, et post illa verba in fine dicti statuti contenta, videlicet publice vel occulte statuendo addimus haec verba: Quos etiam ex tunc ipso facto excommunicamus, necnon omnes et singulos consilium, auxilium, mandatum, aut favorem dantes circa conspirationem hujusmodi, sub qua et per quam intelligimus et declaramus contineri alligationes, confederationes, ac durationes expensarum, seu casuum contributiones.
(8) Item titulo de executione statutorum synodalium.
Nonnulli presbyteri et capellani scientes seu scire debentes se teneri ad observationem statutorum synodalium, statuta hujusmodi in causa cessationis non observant, sed potius statutis hujusmodi spretis et contemptis, ignorantiam in hoc casu affectantes, seu fingentes, celebrare, ubi cessari debet, et aliter quam de jure permissum est, scienter praesumunt.
Nos cupientes contra haec statuendo adhibere remedium optimum, tales ipso facto, ex tunc a divinis suspendimus, et si suspensi hujusmodi per sex dies non se abstinuerint, excommunicamus eosdem, et excommunicatos mandamus publice nunciari.
(9) Item eodem titulo.
Absolutionem seu relaxationem a sententia excommunicationis, supensionis seu interdicti, in his statutis antiquis vel novis contenta, si quis eas incurrerit, nobis, aut episcopo Cameracensi, seu ejus locum tenenti, aut officiali Cameracensi, specialiter, praeterquam in mortis articulo, reservamus.