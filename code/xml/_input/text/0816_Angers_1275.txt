Idem in synodo sancti Luce anno Domini Mo CCo LXXo Vo.
(1) Baptizandus est mergandus in aqua.
Intelleximus quosdam sacerdotes ignorancia vel negligencia depressos, adeo quod, cum infantes baptizant, illos quos baptizant semel immergunt in aqua, vel in uno contextu aquam fundunt super eos, licet Mater Ecclesia generali consuetudine conservet quod baptizandi non semel, sed ter immergantur vel trina effusione aqua super baptizandos fundatur, et merito cum trina effusione conveniat forme, quam Dominus tradidit in baptismo dicens: Ite, baptizantes in nomine Patris et Filii et Spiritus Sancti.
Amen.
Et ideo istam formam trine immercionis vel aque effusionis, eis precipimus observare.
(2) De unione abbatibus prohibita.
Quia in hac civitate et dyocesi sunt abbates quidam, qui proprias voluntates, et non que sibi licent attendentes, prioratus solitarios et eciam aliquos in quibus duo monachi morari consueverunt, propriis mensis [1] sibi applicent vel aliis prioratibus seu officiis auctoritate propria assignent uniones faciendo, quod eis non licet.
Omnes predictas applicaciones, assignaciones seu uniones a predictis abbatibus taliter factas revocamus et denunciamus, nullas esse injungentes eisdem, sub pena suspensionis, quod dictas applicaciones, assignaciones seu uniones revocent prout de facto fuerint et in locis in quibus duo monachi vel plures morari consueverunt, priores et monachos ponant, juxta numerum consuetum, alioquin ipsos ad hoc ex tunc per excommunicacionis sentenciam compellemus.