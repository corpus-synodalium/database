Inscriptio [1].
Synodus domini Arnaldi de Lordato, episcopi Dertusensis.
Anno Domini millesimo trecentesimo quadragesimo tertio, die martis, intitulata tertio kalendas madii, dominus Arnaldus episcopus, synodum in ecclesia Dertusensi celebrans edidit constitutiones infra scriptas.
(1) Contra operarios et sacristas non reddentes computum de receptis et expensis per ipsos.
Cum iure cautum exsistat quod ea quae ad certum usum largitione sunt destinata fidelium, ad illum usum debeant, et non ad alium, salva quidem Sedis apostolicae auctoritate, converti, cumque fide dignorum relatione ad nos pervenerit quod quidam laici nostrae civitatis et dioecesis, qui operarii seu sacristae ecclesiarum vulgariter nuncupantur, legata et alias donationes operi, luminariae et sacristiae ipsarum ecclesiarum pia fidelium devotione factas, ad alios usus, in suarum periculum animarum, convertunt.
Nos igitur episcopus praefatus, volentes pias fidelium devotiones, ordinationes et voluntates iuxta eorum intentionem observari, de consensu dicti capituli statuimus quatenus dicti operarii et sacristae annuatim, infra unum mensem a fine sui regiminis computandum, de receptis et expensis per eos occasione sui officii successoribus suis, in praesentia suorum rectorum seu vicariorum et juratorum loci [2] fidelem rationem et computum reddant, et reliqua quae superfuerint suis successoribus tradant et assignent.
Quod si praemissa non observaverint, poena excommunicationis innodentur.
(2) Contra operarios et sacristas tenentes in suis domibus vasa sacra.
Item, quia res sacrae et benedictae non sunt per laicorum manus contrectandae, intelleximusque quod plures laici nostrae civitatis et dioecesis Dertusae, qui sacristae seu operarii ecclesiarum vulgariter nuncupantur, calices, indumenta sacerdotalia et alia ecclesiastica ornamenta divino cultui deputata, divinis celebratis in ipsis ecclesiis officiis, dictos calices, indumenta et alia ecclesiastica ornamenta ad domos suas privatas portant et in eis custodiunt et sub suis clavibus deponunt.
Nos igitur episcopus praefatus, volentes dicto abusui obviare, de consensu dicti capituli statuimus et ordinamus quod deinde dicti operarii sive sacristae laici dicta bona ecclesiastica ad suas domos privatas non deferant, nec in ipsis domibus sub suis clavibus ea teneant seu reponant.
Sed in ipsis ecclesiis in bonis arcis seu armariis firmis, parochianorum ecclesiarum ipsarum expensis in dictis ecclesiis fiendis [3], sub bonis clavibus et clausuris conservandis et per ipsos sacristas seu operarios dictis clavibus tenendis, remaneant, teneantur et custodiantur et conserventur.
Quas arcas seu armaria, infra trium mensium spatium a tempore publicationis praesentis statuti in eorum ecclesiis faciendae, fieri volumus et mandamus.
Quod si huic praesenti statuto aliqui non parentes fuerint, contra ipsos procedemus prout de iure fuerit procedendum.
(3) Contra tonsuratos et in minoribus constitutos et laicos concubinarios.
Item, cum contra clericos beneficiatos et in maioribus ordinibus constitutos publice concubinas detinentes olim fuit per nostros praedecessores salubriter ordinatum, quia tamen, prout percepimus, quamplures sunt clerici tonsurati et in minoribus ordinibus constituti ac laici in nostra civitate et dioecesi qui [4] in suis domibus concubinas, in animarum suarum periculum ac Dei offensam et rei malae exemplum [5] tenere publice non verentur, contra quos specialiter per eos non exstitit ordinatum.
Idcirco nos episcopus praefatus, volentes animarum ipsorum periculis obviare et eorum saluti providere, ne sanguis eorum de manibus nostris exquiratur, de consensu dicti capituli statuendo inhibemus ne clerici in minoribus constituti ordinibus, seu laici vel etiam simplices tonsurati, qui nunc sunt vel in posterum fuerint in civitate et dioecesi Dertusae, in domibus suis publice tenere praesumant concubinas, immo si eas in praesenti, quod absit, habeant, a se in continenti et a suis domibus abiciant et expellant, easdem vel alias deinceps non recepturi nec etiam admissuri.
Clerici vero praedicti et laici huic praesenti inhibitioni et statuto non parentes, ter moniti excommunicationis sententia innodentur.
Statutis aliis super haec contra clericos in maioribus constitutos et beneficiatos in suo robore duraturis.
(4) Contra rectores non habentes sufficientes lectos in suis abbatiis.
Item, quia, iure testante, clerici curam animarum habentes ad hospitalitatem decentem et congruam, iuxta facultates suarum ecclesiarum, causa pietatis et eleemosynae sunt astricti, nec non et suum episcopum visitantem et alios superiores suos idem officium exercentes, quibus hoc competit iuxta statutum et conditionem visitantium et visitatorum, recipere, procurare et tractare tenentur.
Idcirco nos episcopus praefatus ad memoriam reducentes quod pridem officium visitationis exercentes, reperimus et experientia comprobavimus quod quamplures rectores et vicarii perpetui ecclesiarum curam animarum habentes in nostra dioecesi Dertusensi carent lectis in domiciliis, hospitiis seu domibus ecclesiarum ipsarum; quampluresque rectorum et vicariorum ipsorum lectos paucos et insufficientes, et nullius vel saltem modici valoris, ruptos, fractos, attritos in dictis suis domiciliis habent, adeo quod potius cedunt horrori aspicientibus quam honori ipsorum rectorum ac vicariorum ecclesiarum suarum.
Praemissis attentis et pluribus aliis iustis causis quae animum nostrum rationabiliter movent, honori et utilitati ecclesiarum dictae nostrae dioecesis, viis quibus cum Deo possumus totis nostris desideriis anhelantes, et negligentiae et ignaviae rectorum et vicariorum praedictorum qui lectis condecentibus carent in hospitiis seu domibus praedictis, honorem suarum ecclesiarum et suum non attendentium, salubriter obviare volentes, statuimus et matura deliberatione praehabita, de consensu dicti capituli, ordinamus quod omnes rectores ac vicarii perpetui curam animarum in dicta nostra dioecesi obtinentes, quorum reditus centum librarum Barcinonensium summam communi aestimatione non attingunt, quatuor lectos bonos et decentes, pannis munitos et complentes, valentes ad minus quindecim libras Barcinonenses, si de praesenti non habent, habeant, ita videlicet quod infra annum praesentem duos saltem, et infra sequentem alios duos lectos in dictis hospitiis et domibus habeant.
Qui vero centum libras Barcinonenses vel supra in reditibus communi aestimatione habent, quinque lectos bonos, sufficientes et munitos, ut supra dictum est, in dictis hospitiis et capellaniis habeant, si de praesenti non habent, valoris viginti librarum Barcinonensium ad minus, videlicet infra annum praesentem duos, et ex tunc infra proxime sequentem tres: suos, non commodatos, non precario receptos; et continue teneant in eisdem domibus seu capellaniis, post mortem eorum ibidem remansuros.
Qui vero huic nostro statuto effectualiter non paruerit, poenam centum solidorum Barcinonensium, nobis applicandorum, ipso facto incurrat.
Si qui tamen sint rectores seu vicarii reditus adeo tenues habentes quod dictos tres lectos infra dicta tempora habere bono modo non possent, ipsos sub praesenti nolumus comprehendi statuto, sed ipso nostro arbitrio ducimus retinendos.
Item, quod ista statuta, una cum aliis nostrorum praedecessorum habeant et conservent et publicent in suis ecclesiis quam cito poterunt, sub poena viginti solidorum, nobis ipso facto, nisi fecerint, applicanda.
(5) Quod rectores scribant nomina confitendum et excommunicatorum.
Mandamus et ordinamus quod quilibet rector seu vicarius curam animarum habens habeat et teneat in ecclesia sua seu sibi commissa registrum, in quo scribat seu scribi faciat nomina parochianorum suorum sibi confitentium, ut sic in morte eorumdem parochianorum de ipsorum confessione testimonium perhibere valeat veritati.
Et nihilominus habeat et teneat in sua seu sibi commissa ecclesia registrum in quo scribat seu scribi faciat nomina excommunicatorum, et eorum ad quorum instantiam et per quos iudices fuerint excommunicati, una cum die et anno excommunicationis ipsorum.
Et dicta registra nobis et successoribus nostris anno quolibet, cum in ecclesiis eorum visitationis officium nos contigerit exercere, debeat exhibere.
Quod si non fecerit, iuxta voluntatem et arbitrium nostrum punietur.