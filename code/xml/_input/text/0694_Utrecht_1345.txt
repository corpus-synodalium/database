Epistola tercia.
Segerus, canonicus Traiectensis, reverendi in Christo patris ac domini domini Johannis episcopi Traiectensis in remotis agentis in spiritualibus vicarius generalis, omnibus quos infrascriptum tangit negocium salutem in Domino sempiternam.
(1) Auctoritate domini nostri episcopi Traiectensis predicti omnes et singulos clericos, huic synodali congregacioni interesse debentes per se vel per procuratores ydoneos hic non comparentes, contumaces reputamus; et monemus eosdem, ut infra quindecim dies a die presenti proxime futuros domino nostro episcopo et nobis ad opus ipsius de huiusmodi contumacia satisfaciant. 
Alioquin ipsos et quemlibet ex eis ex tunc in hiis scriptis suspendimus a divinis, nisi medio tempore excusacionem legittimam pretenderint et probaverint coram nobis.
(2) Eadem auctoritate omnes et singulos abbates prepositos archidyaconos decanos provisores ecclesiarum rectores curatos et clericos civitatis et dyocesis Traiectensium, synodali jurisdictioni dicti domini nostri episcopi Traiectensis subjectos, citamus peremptorie, ut feria tercia proxima post dominicam qua cantatur Cantate sub anno nativitatis Domini etc. secunda hora synodi vel quasi cum horis et diebus sequentibus usque ad consummacionem ipsius in ecclesia Traiectensi sufficienter compareant ad audiendum et prosequendum, que propter necessitates ecclesiasticas ibi fuerint proponenda.
(3) Eadem auctoritate decreta apostolica, canones ecclesiasticas, constituciones consilii generalis, statuta provincialia et synodalia domini nostri episcopi predicti et antecessorum episcoporum Traiectensium, que omnia et singula hic pro lectis insunt notata publicatis  haberi volumus, ecclesiastice censure ipsis annexas vobis innovamus insinuamus et publicamus et per vos observari in virtute sancte obedientie mandamus.
(4) Eadem auctoritate absoluciones tam clericorum quam laycorum, qui suspensi interdicti vel excommunicati divinis audiendo officiis interessendo eisdem sic ligati se intremiscuerint [1], domino nostro episcopo et penitenciariis suis generalibus specialiter reservamus.
(5) Eadem auctoritate omnibus et singulis ecclesiarum rectoribus et eorum locatenentibus inhibemus, ne homicidas voluntarios in casibus illicitis ad communionem altaris admittant, nisi prius episcopali auctoritate reconsiliati fuerint ecclesiastice unitati.
(6) Item omnes et singulas commissiones provisorum necnon absolucionum casuum episcopalium necnon questorum seu questuariorum, quibus sigillum capituli ecclesie Traiectensis non appendet, tenore presentium revocamus.
(7) Item omnes debitores domini nostri episcopi occasione sui moderati subsidii monemus, ut infra XV dies nobis ad opus dicti domini nostri de huiusmodi debitis satisfaciant. 
Alioquin ipsos, qui huiusmodi monicioni modo non paruerint, ex tunc excommunicacionis sentencia innodamus.
(8) Eadem auctoritate negocium fabrice Traiectensis juxta tenorem privilegiorum et indulgenciarum eiusdem ecclesie vobis et quilibet vestrum in virtute sancte obedientie committimus et precipimus fideliter prosequendum.
(9) Eadem auctoritate monemus omnes et singulos debitores dicte fabrice, ut infra mensem proximum a die presenti ipsi fabrice de huiusmodi debitis satisfaciant. 
Alioquin quemlibet ex ipsis excommunicacionis sentencia in hiis scriptis innodamus.
(10) Eadem auctoritate omnibus et singulis ecclesiarum rectoribus precipimus et mandamus, quatinus singulis mensibus uno die dominico populo suo publice insinuent [2], quod reverendus pater dominus noster episcopus predictus et antecessores sui episcopi Traiectenses injusta quesita, si nesciatur quibus reddenda sint de jure, usui dicte fabrice per civitatem et dyocesim Traiectenses legittime disportarunt quodque nulli huiusmodi quesita tradere vel recipere liceat nisi fabrice antedicte; 
Quod felicis recordacionis Clemens papa quintus in consilio Viennensi omnia et singula privilegia quibuscunque locis ordinibus vel personis super recepcione huiusmodi male quesitorum concessa specialiter revocavit et inhibuit, ne se quomodolibet intromittant de eisdem, ipsosque ad hoc ordinarie jurisdictioni subjecit, quocunque excepcionis privilegio non obstante; propter quod in virtute sancte obedientie inhibemus, ne contra premissa quisquam huiusmodi male quesita alicui quam dicte fabrice restituat vel recipiat. 
Alioquin post trium dierum monicionem ut ex nunc premissam excommunicacionis sentenciam in rebelles ferimus in hiis scriptis;
Quodque huiusmodi quesitorum restitucio et disposicio eorundem de jure ad solos episcopos in suis dyocesibus dinoscitur pertinere.
(11) Eadem auctoritate omnes et singulos dolose dicte fabrice negocio detrahentes, nisi infra sex dies resipuerint ipsique fabrice satisfecerint, ab ingressu ecclesie et divinis suspendimus in hiis scriptis. 
Absoluciones vero dictarum sentenciarum ecclesie dicte fabrice latarum provisoribus ipsius fabrice indulgemus.
(12) Mandamus eciam omnibus provisoribus et decanis, ut presentem processum, quem ex mandato domini nostri predicti sigillo signavimus et valvis ecclesie Traiectensis affigi fecimus, per [3] copiam recipiant et per terminos suorum decanatuum quam citius poterunt publicare procurent.
Datum anno Domini M.oCCC.oXLV.o, mensis Aprilis die XXVI.