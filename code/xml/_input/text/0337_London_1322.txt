(1) De sacramento ordinis, et de examinatione. 
CUM quanta reverentia, et cordis contritione, et animi devotione ad sacramentum ordinis sit accedendum, ex eo patet, quod non nisi a summo sacerdote, i.e. episcopo, confertur, et non passim, nec nisi certis temporibus, et jejunio observando non solum ab ordinandis, sed ab universa plebe. 
Hinc est, quod sanctorum canonum statuta servantes prohibemus, ut nullus ad ordines accedat, vel admittatur, nisi fuerit canonice examinatus. 
Item minores clerici ad inferiores gradus non admittantur, nisi idoneos habeant praesentatores, et per testimonium eorum admittantur. 
Nullus simoniacus, homicida, excommunicatus, usurarius, sacrilegus, et incendiarius, vel falsarius, vel alius habens canonicum impedimentum, ad quoscunque ordines praesumat accedere. 
Item ordinati in Hibernia, Wallia, vel Scotia, maxime sine literis sui dioecesani, et nostris commendatoriis seu dimissoriis, non admittantur ad ordinis sic suscepti executionem in episcopatu nostro, nisi magna necessitas, ut cum eis dispensetur aliud a nobis, inducat; nec etiam tunc admittantur, nisi prius constiterit legitime de ipsorum ordinatione, vitae munditia pariter, et literatura. 
Item prohibemus, ut nullus abbas vel prior monachos suos vel canonicos ab alienis episcopis scilicet [1] faciat ordinari, nisi cum literis sui episcopi dioecesani, vel gerentis vices suas, assensum suum exprimentibus. 
Item praecipimus, ne sacerdotes ignoti, de quorum ordinatione non constat, ad divinorum celebrationem deserviendo ecclesiis admittantur, nisi de licentia episcopi dioecesani; cum per literas testimoniales, vel testimonium bonorum virorum eis de eorum vere constiterit ordinatione, et sufficienter fuerit facta fides. 
(2) De confirmatione. 
Sacerdotes frequenter moneant populum ad confirmationem puerorum; post baptismum enim debet suscipi sacramentum confirmationis; quodsi confirmandus adultus fuerit, monendus est per sacerdotem loci, ut prius confiteatur, et post confirmetur; veniat etiam jejunus adultus confirmandus. 
Item saepe dicatur laicis, ne expectent diu ad confirmandum adventum episcopi; sed adducant pueros ad eum, ubi eum adesse audierint prope, quam citius poterunt; ut ligaturas secum conferant competentes, sc. longas et latas sufficienter. 
Item nullus teneatur ad confirmationem a patre, vel vitrico, vel noverca; et haec prohibitio saepius publicetur in ecclesia per sacerdotes. 
Item caveant sibi diligenter parentes, ne parvulos suos proferant iterato ad confirmandum; cum et inde parvuli per illud sacramentum iteratum efficiantur irregulares, si masculi fuerint, et ipsi parentes ex tali negligentia gravi secundum canones subjaceant ultioni. 
Sciant tam parentes, quam illi, qui pueros eorum tenent ad confirmandum, quod spirituale vinculum in hoc sacramento aeque contrahitur, sicut in baptismo. 
Item parvuli confirmati tertio die post confirmationem deportentur ad ecclesiam, ut frontes eorum per manus sacerdotum in baptisterio propter reverentiam chrismatis abluantur ibidem, et tunc ligaturae simul cum igne crementur. 
(3) De conservatione olei et chrismatis. 
Cum magna reverentia deferatur infirmorum ad infirmos, et ipsos inungant sacerdotes cum magna devotione, et orationum celebritate, quae ad hoc sunt ordinatae. 
Item ad sacramentum extremae unctionis moneant saepe populum Domini sacerdotes, scilicet omnes a 14. annis sive supra, et ad omnes communiter se paratos exhibeant, cum necesse fuerit. 
Et doceant, quod post sacramentum susceptum licite potest reverti ad opus conjugale. 
Item tam sanctum oleum, quam chrisma sub fideli custodia, clave adhibita, conservetur, ut non possit ad illa temeraria manus extendi ad horribilia. 
Item doceant populum sacramentum extremae unctionis anno elapso licite posse iterari; viz. quolibet anno semel in gravi infirmitate, de qua metus mortis imminet aegroto. 
Necessarium est illud sacramentum; et hoc patet ex verbis apostoli Jacobi dicentis: 
[2] Si infirmatur quis ex vobis, inducat presbyteros ecclesiae, et orent super eum, unguentes eum oleo sancto in nomine Domini, et oratio fidei salvabit infirmum, et alleviabit eum Dominus; et si in peccatis sit, dimittentur ei. [3] 
(4) De ornamentis altaris. 
Sint rectores ecclesiarum et presbyteri diligentes, ut summa reverentia, et honor maximus sacris altaribus exhibeatur, et maxime ubi sacrosanctum corpus reservatur, et missa celebratur. 
Eucharistia in munda pyxide vel argentea vel eburnea, vel alias sacramento digna et idonea conservetur. 
Nec ultra septem dies conserventur hostiae consecratae, sed qualibet septimana renoventur. 
Eucharistia quoquo tam cruce, quam lucerna praecedente, ad aegrotos per sacerdotem, et in summa necessitate per diaconum cum societate et reverentia deferatur, nisi forsan id loci remotio, vel temporis inaequalitas interdicat. 
Provideant etiam, ut ita se habeant in eundo et redeundo hujusmodi ministri, ut et debitum solvant aegroto, et audientes et videntes invitent ad habendum tanto sacramento reverentiam. 
Provideant etiam archidiaconi, ut linteamina, et alia ornamenta altaris, sicut decet, sint honesta, et libros habeat ecclesia idoneos ad psallendum pariter, et legendum; et ad minus duplicia sacerdotalia vestimenta, et ut honor debitus divinis officiis in omnibus impendatur. 
Praecipimus etiam, ut, qui altari ministrat, superpellicio inducatur. 
(5) De ornamentis altaris et clericorum circa illud ministrantium. 
Linteamina, corporalia, pallae, tuellae, manutergia, et alia altaris ornamenta integra sint et munda, et saepe abluantur per personas a canonibus deputatas, ad reverentiam salvatoris nostri, et totius caelestis curiae, quam huic sacramento conficiendo, et confecto, non dubium est interesse. 
Item verba canonis, praesertim in his, quae ad substantialia sacramenti pertinent, plene, integre, et cum summa animi devotione proferantur. 
Non tamen ita sit morosus sacerdos in praemissis, quod fastidium ingerat auditoribus, et officium suum privet devotionis pinguetudine, quia muscae morientes, i.e. impurae cogitationes, perdunt suavitatem unguenti, i.e. pinguetudinem devotionis. 
Nullus sacerdos parochialis praesumat missam celebrare, antequam matutinale persolvat officium, et Primam ac Tertiam de die. 
Item nullus clericus permittatur ministrare in officio altaris, nisi indutus sit superpellicio; et tempore, quo missarum solennia peraguntur, accendantur duae candelae, vel ad minus una. 
(6) De visitatione archidiaconi. 
Archidiaconi, et eorum ministri curam habeant et solicitudinem tam de his, quae ad sacramentorum pertinent reverentiam [5] de quibus praemissum est [6] quam de his, quae inferius sunt annexa, ut fideliter et irrefragabiliter observentur; transgressores, si qui fuerint hujusmodi, prout qualitas culpae exposcit, coercendo. 
Injungimus archidiaconis, et eorum officialibus, ut in visitationibus ecclesiarum faciendis diligenter ascribi faciant vasa, vestimenta, libros, et alia, quae ad dicta pertinent officia, habeantque considerationem ad fabricam ecclesiae, et maxime cancelli, si forte indigeant reparatione; si quos autem invenerint defectus hujusmodi, certum sub poena praefigant terminum, infra quem emendentur et suppleantur. 
Caute autem per se et suos inquirant, si in parochia, in qua officium visitationis impendunt, in rebus vel personis aliquid fuerit corrigendum; et excessus, si quos ibidem invenerint, vel tunc, vel in proximo capitulo corrigantur. 
(7) De sacramento matrimonii, et quando celebretur. 
Matrimonium, similiter et alia sacramenta cum honore et reverentia de die in facie ecclesiae, non tamen risu et joco, et derisu ac contemptu celebretur. 
In matrimonio contrahendo semper in tribus dominicis, vel festivis diebus, et a se distantibus, tribus edictis perquirat sacerdos a populo sub poena excommunicationis, [7] de legitimatione sponsi et sponsae. 
Si quis autem sacerdos hujusmodi edictum non observaverit, poenam nuper in concilio super hoc statutum non evadet. 
Item prohibeant laicis sacerdotes frequenter in ecclesia sub poena excommunicationis, ne dent mutuo fidem de matrimonio contrahendo, nisi in loco celebri, et coram presbyteris et laicis pluribus ad hoc convocatis. 
(8) Qualiter se habeat sacerdos in audiendo confessiones. 
Sacerdos in poenitentia injungenda diligenter attendat circumstantias criminis, qualitatem personae, et genus delicti, tempus, et locum, causam et moram in peccato factam, devotionem etiam animi poenitentis; et his consideratis, et diligenter pensatis ac districte, majorem vel minorem poenitenti injungat poenitentiam. 
Item sacerdos ad audiendum confessiones communem sibi eligat locum, ubi communiter ab omnibus videri poterit in ecclesia; et in locis absconditis non recipiat sacerdos alicujus, et maxime mulieris, confessionem, nisi pro maxima necessitate, aut infirmitate poenitentis. 
Item nullus sacerdos alterius parochianum recipiat ad poenitentiam, nisi de licentia sui presbyteri vel episcopi. 
Item sacerdos talem injungat poenitentiam uxori, ut viro suo non reddatur suspecta de aliquo crimine occulto et enormi; idem de marito est observandum. 
Item in furto, rapina, usura, fraude, simonia, et maxime detentione decimarum, seu subtractione alicujus juris ecclesiastici, diligenter sibi caveant sacerdotes, ne aliquibus injungant poenitentias, nisi cum satisfactione et restitutione facienda injuriam passis; cum non remittatur peccatum, nisi restituatur ablatum. 
Item in majoribus criminibus et atrocioribus dubius sacerdos consulat episcopum, vel ipsum, qui vices ejus gerit, aut providos et discretos, quorum consilio certificatus sciat, quos et qualiter ligare possit et absolvere. 
Et ne, quod absit, poenitens penitus in desperationem cadat, moneat ipsum diligenter, ut bonum quicquid interim possit, faciat, ut Deus cor suum illustret ad poenitentiam. 
Et hoc idem faciat de eo, qui peccatum confitetur, et tamen ab eo non vult abstinere; quo casu munus absolutionis non poterit ei impendi, cum venia non legatur concessa ni si se corrigenti. 
Item caveant sacerdotes, ne peccata imprudenter inquirant, aut nomina personarum, cum quibus peccaverint, sed circumstantias tantum et qualitatem peccati, cum scriptum sit: 
[8] Deus, vitam meam [9] et non alterius [10] nunciavi tibi: [11] et propria debet esse confessio, et non aliena. 
(9) Qualis debet esse celebraturus; et, si revelet peccata, qualiter punietur. 
Prohibemus, quod nullus sacerdos lapsus in mortale peccatum ad altare accedere praesumat celebraturus, antequam confiteatur. 
Quidam enim errant credentes, quod mortalia peccata delentur per confessionem generalem. 
Item nullus sacerdos ira, odio, vel metu etiam mortis audeat in aliquo detegere alicujus confessionem signo vel verbo, specialiter vel generaliter. 
Et si super hoc convictus fuerit, sine spe reconciliationis non immerito debet degradari. 
Cum saepe contingat, quod rectores ecclesiarum, ac etiam nonnulli sacerdotes in sacris ordinibus consistentes, eo quod nullis [12] ut eis videtur [13] quoad forum poenitentiale sunt subjecti, vel omnino non confitentur, vel ad quosdam accedunt, qui nullam ipsos absolvendi vel ligandi habent potestatem; statuimus, quod per archidiaconos singulorum decanatuum duo presbyteri idonei praeficiantur singulis decanatibus, competentis literaturae, et probatae opinionis, ad confessiones talium audiendas, et poenitentias eisdem injungendas; quibus per nos, vel vicem nostram gerentem auctoritatem volumus impertiri, firmiter prohibentes, ne religiosi, monachi, vel canonici, anachoritae, heremitaeve subditum alicujus audeant ad poenitentiam admittere. 
