Modificatio et Declaratio Statutorum supra positorum.
Nos Nicolaus divina miseratione etc. 
Officii nostri debitum nos sollicitat et hortatur, ut gravatis tam Ecclesiis, quam personis Ecclesiasticis, sub umbra nostri regiminis respirantibus, salubriter consulamus. 
Igitur ne graventur in posterum sollicitudine paterna praecavere avemus. 
Dudum siquidem Telgis in concilio provinciali cum dilectis fratribus suffraganeis nostris constituti audivimus quaedam statuta provincialia praedecessorum nostrorum, quae licet pia consensione ad refrenandam malitiam perversorum emanaverint: tantis tamen ac talibus sunt paenarum adjectionibus vallata, quod unde optata sperabantur levamenta et remedia, inde gravamina nunc et pericula inaestimabilia proveniunt et emergunt. 
Qvia ergo juxta varietatem temporum solent statuta hominum etiam variari, nos sacri concilii provincialis deliberatione praehabita, de dictis statutis quaedam ob ipsorum rigorum evidentiam mitigationis licentia duximus mollienda: quaedam vero propter sui obscuritatem declaranda, ut infra patebit suis locis. 
De Concubinariis: Zelus domus Dei etc, usque ibi: Unde hujus Sacri Concilii constitutione prohibemus, ne quispiam de cetero cujuscunqve status etc. ut infra statim habentur. 
De Procurationibus: Ammonet cura etc. usqve ibi: Declaramus. 
De rebus Clericorum decedentium: Fecit Deus hominem etc, usqve in finem. 
De Clericis peregrinis: Sacrorum etc. usqve: Qui vero obtenta licentia etc. 
Indulgemus tamen nobilibus personis curias suas visitantibus, ut semel vel bis, si necesse fuerit, ad ipsos Ecclesiae indumenta deferantur. 
Unde hujus sacri concilii provincialis constitutione consultissima prohibemus, ne quispiam de cetero cuiuscunqve status, gradus, conditionis vel eminentiae fuerit, poenam pecuniariam ab eisdem fornicatoribus aliqualiter accipere praesumat, sed cum ipsorum culpa id exegerit, juxta qualitatem criminum, paenis canonicis in jure expressis punietur. 
Si quis vero famae suae et salutis immemor statutum hoc, pecuniam vel aliquod commodum temporale recipiendo occulte vel manifeste violare praesumpserit, duplum ejus quod receperit illi Ecclesiae, a cujus rectore vel Clerico id receptum fuerit, infra mensem reddere teneatur. 
Alioquin ex tunc ab ingressu Ecclesiae noverit se suspensum, quousque duplum ipsum plenarie, ut praemittitur, fuerit restitutum, nulla eis in hoc persolventium remissione, liberalitate seu gratia valituris. 
De Procurationibus Episcoporum tempore visitationis recipiendis hujus statuti poena erit suspensa ad sequens concilium provinciale. 
Ammonet nos cura suscepti regiminis etc. usque ad id: Declaramus quod Sacerdotes in nullo teneantur famulis Episcoporum transeuntibus, etc. vid. Sup. et conseq. 
Qvod statutum sic intelligimus, taliterque hujus sacri concilii approbatione duximus declarandum, quod quicunque animo injuriando fundum Ecclesiae intraverit, et ibidem violentiam seu etiam injuriam fecerit in rebus quibuslibet vel personis, paena hujus statuti teneatur. 
Qvi vero in pace, nec animo injuriandi fundum Ecclesiae intraverit, et postmodum casu aliquo contingente eum violentias aliquas seu injurias ibidem facere contigerit, tali hujusmodi statuti poena minime credimus nec fore volumus obligatum. 
De rebus Clericorum decedentium: Fecit Deus hominem etc. usque ad finem. 
De Clericis peregrinis: Sacrorum Praecepta Canonum etc. usque ad: qui vero obtenta licentia per homagium Laicis taliter fuerint obligati, nullatenus ad inofficiandas Ecclesias admittantur, etc. 
Cum vero hujusmodi Clerici Dominis suis vel quibuscunque personis, licentia, ut praemittitur, obtenta, in Capellis vel Ecclesiis Dominorum suorum missas taliter dixerint, de oblationibus uno tantum denario sint contenti, reliquam vero oblationem infra VIII. dies Curato loci reddere teneantur, et si contrarium fecerint, cujuscunqve conditionis, status vel professionis fuerint, ab ingressu Ecclesiae, donec Curato loci oblationem taliter perceptam integraliter restituerint, rat superius est expressum, noverint se suspensos. 
Qui vero sic suspensus in hujus illusionem statuti Ecclesiam ingredi, aut Ecclesiastica sacramenta tractare, praesumpserit, pro contumacia trium marcarum poena usualis monetae puniatur.
Porro si quempiam Suffraganeorum nostrorum in aliena parochia missas celebrare contigerit, Capellam sui, permissione hujus statuti, oblationem totaliter percipiant, nisi dies talis fuerit, in qua Curatus provenientem oblationem recipere consveverit, vel etiam teneatur, vel nisi alias dicta oblatio de jure vel consvetudine pertineat ad Curatum loci, utpote ratione exequiarum, introductionum post partum, seu etiam nuptiarum. 
Statuimus insuper ut nullus Clericorum calicem, tabulam itinerariam, libros vel alia ornamenta Ecclesiae ad privata et prophana loca etc. 
Indulgemus tamen nobilioribus ut semel vel bis, si necesse ad ipsos Ecclesiae deferantur ornamenta. 
Statuimus etiam et publicamus, quod quilibet Sacerdos Upsaliensis Provinciae, cujuscunqve status, conditionis vel eminentiae fuerit, dicere teneatur has subscriptas missas speciales, singulis annis, unam de Sancta Trinitate, et aliam de beata Virgine, pro Domino Rege et statu Regni, et tertiam de Sanctis Martiribus Erico Rege et Henrico Episcopo pro statu Careliae et quartam pro anima felicis memoriae Domini Magni. 
Verumtamen hae praelibatae missae ab omnibus et singulis Ecclesiarum Rectoribus et Curatis celebrandae sunt solenniter, praenuntiatione populo praemissa, temporibus quibus locorum ordinariis hoc visum fuerit expedire: hoc salvo quod missa Domini Regis Magni semper celebretur ipso die anniversarii sui, nisi aliquod festum interveniat, ratione cujus dicta missa in alium diem differatur. 
Concedimus etiam auctoritate hujus sacri concilii indulgentiam C. dierum omnibus et singulis qui ex devotione dictarum missarum vel cujuslibet earum solenniis interfuerit, ubicunque eas, ut praemittitur, contigerit celebrari. 
De Captivitate Clericorum: In maligna etc. usque in finem. 
De poena subtrahentium bona Episcoporum decendentium: item statuimus ut defuncto Episcopo etc. usque in finem. 
De paena captivantium regem seu alias in eum delinquentium: Execrabilis praesumtio, usque in finem. 
Rex excelsus usque in finem.
