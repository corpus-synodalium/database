Statuta synodalia domini Roberti [1] Constantiensis episcopi facta et lecta publice in Ecclesia Constantiensi, anno Domini Mo CCo XCIVo, die martis post festum sancti Marci evangeliste.
(1) In primis statutum esse noscatur quod vendentes et ementes in ecclesia omnino expellantur.
(2) Confratrum comestiones, choreas, cantilenas, actus judiciales seculares et alia inhonesta in ecclesia fieri prohibemus.
(3) Quod deferentes chrisma jurent quod eo nullatenus abutentur.
(4) Testamenta post mortem defunctorum facta, vel eis viventibus, sed mentis non compotibus, vel etiam ignorantibus, nullius sint momenti, sed factores et consiliatores acerrime puniantur.
(5) Decani infra triduum a tempore sciente computandum, nobis, vel officiariis nostris, vel nostras vices gerentibus, intestata denuncient fideliter et complete.
(6) Executores quorumcumque testamentorum, post annum a tempore mortis testantium computandum, nobis seu officiariis nostris, vel vices gerentibus, teneantur reddere rationem.
(7) Statuimus quod, infra octo dies a tempore date computando, excommunicationes per presbyteros parochiales excommunicatorum executioni mandentur et etiam sigillentur, alioquin impetrantes ad expensas excommunicati teneantur, nec sacerdos postmodum exequatur, quousque officiali exhibuerit easdem.
(8) Precipimus quod presbyteri parochiales qualibet die dominica, vel saltem semel in mense quadam die dominica, denuntient excommunicatos in registris contentos et quod, cum divina celebrentur, excommunicati ab ecclesiis expellentur.
(9) Omnes de civitate vel diocesi Constantiensi excommunicati, qui excommunicationem per annum sustinuerint et nominatim moneantur et infra mensem sub pena excommunicationis et emende se absolvi faciant et procurent, alioquin super articulis fidei examinabuntur, et contra eos tanquam suspectos de heresi procedemus, et eos faciemus per justiciam secularem justiciari.
Quos sic excommunicatos presbyteri parochiales nobis vel officiariis nostris significent puniendos, et ipsis presbyteris gratis prisie concedentur.
(10) Statuimus ut impedientes jurisdictionem ecclesiasticam denuntientur excommunicati singulis diebus dominicis et festivis, quibus denuntient sacerdotes eorum parochiales ut procurent se absolvi a sententia excommunicationis quam ob hoc incurrunt auctoritate concilii Lugdunensis, infra duos menses, alias per nos absolvi non poterunt, sed erunt ad Sedem apostolicam remittendi.
(11) In grande obsequium fidei precipimus decetero non admitti ad predicandum verbum ad populum regulares vel seculares absque nostris vel vicarii nostri litteris.
(12) Diebus dominicis et festivis judices seculares placita sua non teneant, alias quod per ipsos factum fuerit nullius sit momenti.
(13) Precipimus quod clerici super factis personalibus non litigent coram judicibus secularibus, nec ab eisdem judicibus respondere compellantur, alias utrosque canonice puniemus.
(14) Districte precipimus ut presbyteri parochiales diligenter memorie que in his versibus continentur. Casus reservati episcopo.
Qui facit incestum, deflorans, aut homicida,
Sacrilegus, patrum percussor, vel sodomita.
Fractor votorum, perjurus, sortilegusque,
Pontificem querat, necnon qui miserit ignem.
Ad papam feriens clerum, falsarius, urens,
Percutiens clerum Romam petat. Excipiatur
Nesciens, erudiens, leviter jocans, minor etas,
Janitor officii pretextu, vimque repellens.
(15) Precipimus ut presbyteri et decani falsarios, et de falsitate suspectos nobis vel nostris officiariis [2] sine mora denuntient.
(16) Jubemus ut in nomine Jesu singuli, precipue dum aguntur missarum sacra mysteria, gloriosum nomen illud quoties recolitur, flectant genua, cordis quoque vel pectoris percussione, vel capitis inclinatione testentur.
(17) Districte precipimus, ut alias, quod quilibet presbyter omnia precepta synodalia penes se habeat complete, et ea per singulos menses prelegat, et secum ad quamlibet synodum afferat bene scripta, alioquin qui contra fecerit in decem solidos punietur et per mensem juxta statuta provincialis concilii a divinis officiis suspendetur, et est notandum quod hec scripta cum preceptis vel factis debent inferri et observari per quemlibet sacerdotem.