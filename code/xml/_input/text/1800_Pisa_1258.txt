In nomine Patris et Filii et Spiritus Sancti, amen.
Iste sunt constitutiones composite a venerabili patre, domino Federico Dei gratia Pisano archiepiscopo, publicate in sinodo et concilio generali primo anno sue consecrationis, quas prefatus dominus archiepiscopus sub pena excomunicationis districte observari mandavit [1].
(1) In primis, siquidem, nos prefatus archiepiscopus precipimus ut officia diurna et nocturna, silicet septem horas, tam sacerdotes quam ceteri in sacris ordinibus constituti, debito modo faciatis nisi forsitan iusto et legitimo impedimento quandoque excusari possitis, quia qui facere potest et non facit peccat mortaliter.
(2) Item, constituimus et ordinamus, presente sancta Sinodo approbante, ut officium Domine Nostre Beate Marie omni die sabbati fiat, tam in ecclesia nostra maiori quam [2] in omnibus aliis, sollempniter cum novem lectionibus, et si fuerit festum et non principale, fiat commemoratio de festo cum antiphona et oratione, si vero fuerit festo principale fiat de Domina Nostra cum antiphona et oratione.
(3) Item, cum membra a capite non debeant discordare, precipimus ut omnes ecclesie seculares debeant officium facere secundum ordinem ecclesie nostre maioris sancte Marie.
(4) Item, quod canonici regulares ordinis sancti Augustini civitatis Pisane simile officium inter se facient.
(5) Item, ut clericus infulam vel tabarrum [3] sive guascappum aliquo modo in ecclesia non deferat nec in claustro vel alibi, quod infulae pendalia appareant.
(6) Item, ut plebani, priores et alii prelati [4] in habitu honesto incedant, silicet cum capa vel mantello extenso sive pellibus.
(7) Item, in sacris ordinibus constituti desuper clausa deferant indumenta non [5] nimia longitudine vel brevitate et tonsuram portent sive coronam congruam et decentem.
(8) Item, ut rectores ecclesias sibi commissas, vegetibus, arcis et aliis supellectilibus domus, non teneant occupatas.
(9) Item, ut clerici non ludant ad aleas vel taxillos neque huiusmodi ludis intersint [6].
(10) Item, quod vasa ministerii et pallas, vestimenta sacerdotalia et ornamenta altaris munda teneant.
(11) Item, quod canonici regulares non incedant vel comedant sive in ecclesia morentur sine bombicino albo, cotta vel camisea alba [7] et quod nullus exeat de claustro sine licentia sui prelati.
(12) Item, quod nullus clericus sedeat in ecclesia cum Corpus Christi elevatur, nec postea, usque [8] cum dicitur per omnia secula seculorum, amen [9].
(13) Item, precipimus et monemus ut quilibet prelatus, sive rector ecclesie habentis curam animarum, ad illum ordinem se faciat successivis quattuor [10] temporibus continue promoveri quem ipsius cura requirit; alioquin, quemlibet negligentem excomunicationis vinculo innodamus.
(14) Item, precipimus ut Eucharistia et Crisma sub fideli custodia, clavibus adhibitis, conservent, ne possit ad illa temeraria manus extendi ad aliqua orribilia exercenda.
Si vero his [11] ad quem spectat custodia incaute reliquerit tribus mensibus suspendatur.
(15) Item, ut Corpus Christi nulli persone tradatur pro aliquo maleficio vel facinore committendo [12].
(16) Item, ut quilibet sacerdos, vel alius qui curam habeat animarum, moneat parochianos suos ut quilibet ipsorum semel in anno penitentiam recipiat et confiteatur proprio sacerdoti et semel comunicet Corpus et Sanguinem Christi, alioquin ecclesiastica sepultura ei denegetur in morte.
(17) Item, precipimus ut quilibet sacerdos moneat et precipiat, sub pena excomunicationis, omnibus de populo suo, masculis et feminis, quos decet ecclesiam visitare, ut semel in septimana, silicet die dominico debeant venire ad ecclesiam suam et missam audire, nisi sine impedimento legittimo impediti.
(18) Item, quod nullus sacerdos, secularis vel religiosus, alterius parochianum ad penitentiam vel officia seu ecclesiastica Sacramenta recipiat sine ipsius licentia, vel superioris.
(19) Item, sub pena excomunicationis precipimus ut nullus plebanus vel prelatus, patronus vel populus alicuius ecclesie, clericum alterius episcopatus in aliqua ecclesia nostre iurisdictionis sine conscientia et assensu nostro eligant, instituant vel ordinandum representent; et si contra fecerint, ex nunc, eos excomunicamus in scriptis et electiones cassamus et ipsos ea vice eligendi potestate privamus.
(20) Item, precipimus, sub pena excomunicationis, ut nullus sacerdos vel clericus mulierem in domo sua retineat unde mala suspitio habeatur, vel recipiat in conversam ut secum habitet, in eadem domo et, si habet penitus a domo sua removeat infra octo dies et sub pena soldorum C denariorum; quam penam incurrat quotiescumque eam receperit.
(21) Item, nullus prelatus vel rector alicuius ecclesie presumat possessiones, libros vel thesauros ecclesie sue vendere, alienare vel pignori obligare, seu aliquibus personis ad pignorandum comodare, sine nostra licentia speciali vel sucessorum nostrorum; sub pena excomunicationis iam late precipimus.
(22) Item, quod nullus clericus cultellum ad feriendum sive alia arma deferat.
(23) Item, ut nulli clerici coniurationem vel conspirationem vel colligationem facere presumant, et, si qui fecerint, sciant se excomunicationis sententie [13], quam in scriptis ferimus, subiacere.
(24) Item [14], precipimus ut sacerdos, indutus cotta et cum stola, quando vadit comunicare infirmos, deferat Corpus Christi ambabus manibus ante pectus et serviens precedat eum cum lanterna elevata manu, cum lumine et campanella.
(25) Item, ut nullus sacerdos debeat in die nisi unam missam tantum celebrare, nisi esset in necessitate [15] funeris alicuius, prout est a iure concessum, vel in die nativitatis Domini [16].
(26) Item, ut rogent Dominum assidue pro pace, propter imminens periculum animarum, et parochianos suos moneant ad idem.
(27) Item, si pax reformata est inter aliquos, nulli presumant maleficium improperare, cuius occasione facta fuerat, nec etiam improperare [17] aliquam offensionem vel iniuriam alicui factam vel illatam; et si qui contra fecerint, se noverint excomunicationis sententie subiacere, quam in scriptis ferimus.
(28) Item, quando aliqui [18] clerici ordinandi sunt ad titulum alicuius ecclesie, monasterii, canonice vel plebis ad aliquem predictorum pertinentis, abbas, prior vel plebanus nisi sit [19] legittime impeditus, ipse eos in quarta feria representet.
(29) Item, suademus ut si aliquis litteras apostolicas contra laicum impetrare voluerit ad aliquem clericum pisani archiepiscopatus, et non ad clericum alterius episcopatus, optineat propter scandalum laicorum tollendum.
(30) Item, quilibet plebanus cum clericis et cappellanis suis, uno excepto sacerdote qui remaneat pro necessitatibus populi, veniant in die consecrationis Beate Marie cum Cruce et vexillis, et etiam in die consecrationis Beati Petri ad Gradus, et faciant scribi nomina sua ante quam recedant, sub pena quilibet XX soldorum.
(31) Item, precipimus, sub pena excomunicationis, ut nullus medicus, clericus sive laicus, ad aliquem infirmum curandum ultra duas vices vadat, nisi penitentiam infirmus prius acceperit de commissis.
(32) Item, sub pena excomunicationis, precipimus quod clerici, et precipue sacerdotes, artis medicine ignari non discurrant medicando infirmos et abstineant maxime in dando medicinas acutas.
(33) Item, ut quilibet sacerdos, cum audiverit de morte domini pape, infra octo dies pro eius anima missam debeat celebrare.
(34) Item, precipimus ut nullus sacerdos, vel curam habens animarum, equitet per civitatem sine capa clausa vel mantello extenso et non cum tabarro vel guascappo.
(35) Item, cum, tam a iure quam a predecessoribus nostris, preceptum fuerit, maxime habentibus sacros ordines, de deferendo tonsuram congruam et coronam et quia que sit congrua a pluribus dubitatur, nos, hanc dubitationem determinantes, ordinamus ut tonsura [20], sive [21] capilli, ultra extremitatem inferiorem aurium non descendant et quantitas corone fiat secundum illas quantitates, ad minus, quas a nobis habet noster camerarius terminatas [22]; excomunicantes in scriptis quicumque [23], infra octo dies, secundum quantitates predictas se coronari non fecerint et tonderi; et precipimus ut, vos presentes, absentibus quam citius poteritis nuntiare curetis.
(36) Item, precipimus ut moneantur [24], sub pena excomunicationis, publice, in ecclesiis [25], omnes notarii habentes instrumenta quibus aliqua ecclesiis et piis locis pro salute anime reliquntur ut infra octo dies, post decessum reliquentium, revelare ecclesiis et locis quibus reliquntur, salvo eorum salario, teneantur.
(37) Item, ut iura et honores et laudabiles consuetudines et privilegia pisane ecclesie et nostri capituli conserventur, volumus et mandamus, et sub pena excomunicationis precipimus, ut nullus clericus vel religiosus pisane civitatis inungat aliquem infirmum sine speciali licentia suprascripti capituli.
(38) Item, olivas in dominica palmarum, in civitate pisana, nullus benedicere presumat, preter monasteria, et in his [26] preter quam ad monacos et familiares suos.
(39) Item, nullus audeat in civitate vel in plebatu baptizare, nisi in mortis articulo.
(40) Item, in sabbato sancto nullus msissam [27] cantare, campanam sonare presumat donec apud maiorem pulsetur ecclesiam.
(41) Item, populares processiones non fiant in aliqua ecclesia sine speciali licentia, preter quam in festivitatibus suis et in dominica olivarum et in Purificatione Beate Marie [28].
(42) Item, nullus sepelliat eos qui spectant ad sepulturam maioris ecclesie.
(43) Item, aliorum qui apud alias ecclesias sepeliuntur, iudiciorum suorum, quartam partem, que ad maiorem ecclesiam vel aliquam aliam ecclesiam [29] pertinet [30], non usurpent.
(44) Item, quod nulli, in exequi [31] mortuorum in quibus intersunt canonici, missas celebrare presumant sine ipsorum canonicorum consensu.
(45) Item, volumus et mandamus et, sub pena excomunicationis, precipimus ut [32] omnes sacerdotes ordinati ab episcopo Aleriensi de licentia nostra, a tempore nostre promotionis citra, vel a nobis, infra octo dies iuramentum fidelitatis nobis, prestare debeant consuetum.
(46) Item, precipimum ut nullus clericus efficiatur compater alicuius sine licentia nostra.
Lecte et publicate sunt predicte constitutiones in publica sinodo in maiori ecclesia congregata, per me Rodulfinum notarium, de mandato predicti domini archiepiscopi, in presentia dominorum [33] Massani episcopi et Lombardi Aleriensis episcopi, suffraganeorum suorum, et domini Leonardi, Pisani archipresbiteri, et domini Alberti, Massani archipresbiteri, et magistri Bonifatii camerarii et presbiteri Bernardi de Vico et Baronis ac Petruccii clericorum domini archiepiscopi, et presentibus omnibus canonicis, abbatibus, prioribus, plebanis, fratribus predicatoribus et minoribus et cappellanis Pisane civitatis et diocesis.
MCCLVIII, indictione prima, XV kalendas martii.