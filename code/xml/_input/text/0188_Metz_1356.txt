Ademari episcopi in synodo diocesana promulgatum.
Ademarius dei et apostolice sedis gratia Metensis episcopus universis et singulis archipresbyteris, curatis, perpetuis vicariis ceterisque ecclesiarum rectoribus in nostris civitate [1] et dyocesi Metensi constitutis, ad quos presentes littere pervenerint, in domino.
(1) Noveritis, quod nos ex certis causis nos ad id rationabiliter moventibus omnes et singulas gracias, licencias et auctoritates oretenus vel literatorie sub quacumque forma verborum per nos vel auctoritate nostra concessas seu indultas super non residenciis personalibus et per curatos, rectores et perpetuos vicarios nobis iure dyocesis subiectos in suis parrochialibus ecclesiis minime faciendis aut super eisdem ecclesiis officiandis; necnon super absolutionibus per quoscunque religiosos aut alios presbyteros exemptos et non exemptos quibuscunque personis dictarum civitatis et diocesis Metensis in foro confessionis impendendis in casibus quibuscumque nobis specialiter reservatis aut super ordinibus sacris infra iuris tempora per curatos seu rectores ecclesiarum dictarum civitatis et dyocesis ex causa qualibet non suscipiendis; et super questis quibuscunque in civitate et diocesi [2] exercendis, questa beati Anthonii dumtaxat excepta.
Etiam si in litteris huiusmodi super ipsis graciis, licenciis et auctoritatibus confectis caveatur, quod per nos revocari non debeant neque possint per litteras non facientes plenam et expressam ac de verbo ad verbum de eisdem litteris mentionem in hiis scriptis, totaliter revocamus et adnullamus pro revocatis et anullatis haberi volumus et mandamus.
(2) Monemus insuper in hiis scriptis omnes et singulos pastores curatos, ecclesiarum rectores et perpetuos vicarios ecclesiarum civitatis et diocesis Metensis, ut ipsi, non obstante quacunque gracia seu licencia sub quovis tenore verborum concessa, infra 15 dies a die hodierna numerandos ad ecclesias eis commissas personaliter accedant, ibidem moram et residenciam personalem et continuam facturi officiumque sibi comissum solicite peracturi circa curam et regimen animarum, nisi eis ex causis rationabilibus fuerit canonice dispensatum; precipientes etiam et mandantes in hiis scriptis omnibus archipresbyteris nobis subditis sub pena excommunicationis late sentencie canonica trium dierum monitione premissa, quatenus ipsi, antequam ab hac civitate Metensi recedant, sigillifero curie nostre Metensis nomina curatorum, mercenariorum vicariorum et aliorum presbyterorum excommunicatorum suspensorum et interdictorum et non promotorum aut in suis ecclesiis personaliter non residencium et illorum, qui duas vel plures de facto tenent, ymo verius parrochiales occupant ecclesias, ac etiam nomina ecclesiarum parrochialium in suis archipresbyteratibus existencium in scriptis tradant, ut contra eos ad penas iuris, prout qualitas rei exegerit, procedatur.
Alioquin omnes et singulos huic nostre monitioni non parentes, quos nos ex nunc prout ex tunc in hiis scriptis excommunicamus, excommunicatos auctoritate nostra faciemus publice nunciari.
(3) Nos igitur, aliis statutis synodalibus per nos et vicarios nostros in spiritualibus seu auctoritate nostra hactenus promulgatis inherendo et ea innovando, in hiis scriptis inhibemus omnibus et singulis presbyteris, notariis clericis, procuratoribus et aliis personis quibuslibet sub pena excommunicacionis late sententie canonica trium dierum monitione premissa, prout alias inhibuimus, ne quicumque ipsorum procuratoris officium exercentes et processus excommunicatorum facientes auctoritate quacunque eosdem processus ipsis, contra quos facti fuerint, postquam composuerint cum eisdem, deliberent vel restituant suis presbyteris exhibendos vel deliberandos sine scitu iudicis vel officialis et sigilliferi, a quo processus emanaverint; neve archipresbyteri, presbyteri, curati, vicarii mercenarii aut matricularii quicunque nobis subditi aliquos suos parrochianos seu subditos contumaces per quoscunque competentes iudices reputatos seu interdictos, suspensos vel excommunicatos exnunc in antea, postquam eis constiterit contumaciis vel excommunicationis eorundem, per restitutionem vel exhibitionem contumaciarum seu processuum quorumcunque factorum contra ipsos pro absolutis habeant vel teneant, nec ipsos ad divina admittant, quousque de suis absolutionibus sigillis iudicum, a quibus processus emanarint, sigillatis eisdem suis presbyteris fecerint plenam fidem; ne insuper notarii, tabelliones clerici, procuratores presbyteri seu alie persone nostre et archidiaconorum et ecclesie Metensis curiarum nostrarum seu officiales curie nostre Metensis aut curiarum eorundem archidiaconorum Metensis ecclesie auctoritate aliquos nobis iure diocesis subiectos citari moneri seu vexari faciant vel procurent super quocunque excessu difficili vel enormi, nisi in eisdem curiis vel altera procuratores ad excessus denunciandos et prosequendos fuerint legitime deputati per litteras sigillo, quo contumacie sigillantur, sigillatas; neve etiam quicunque religiosi vel alii presbyteri seu rectores nostrarum civitatis et dyocesis Metensis quoscunque nobis iure diocesis subiectos a iure vel a statutis quibuscunque excommunicationis sententia innodatos pro clandestinis matrimoniis seu propter oppressionem [3] et persecutionem violentam iurisdictionis ecclesiastice aut manuum iniectionem in presbyterum clericum vel religiosum aut alias sub quovis pretextu colore vel alia licencia a nobis in genere concedenda in foro conscientie vel alias absolvere presumant, nisi de nostra licencia speciali et expressa; quorum talium absolutiones ex causa nobis tantummodo nobis specialiter reservamus et quibuslibet aliis super hoc interdicimus potestatem.
In archipresbyteros vero, curatos presbyteros, vicarios mercenarios, religiosos exemptos et non exemptos, notarios tabelliones, matricularios procuratores clericos et alias personas ecclesiasticas vel seculares, qui seu que contra inhibitionem seu inhibitiones nostras suprascriptas vel earum aliquam quicquam presumpserit attemptare, ex nunc prout ex tunc medio tempore pro monitione currente singulariter in singulis excommunicationis sententiam proferimus in hiis scriptis cum in premissis quoniamque fraudes et abusiones ac pericula animarum quam plurimum repeterentur et nervus ecclesiasticus deprimatur et minuatur.
(4) Item declaramus in hiis scriptis et declaratum esse in iure asserimus, omnes et singulos, qui duas vel plures ecclesias parrochiales non annexas ultra unum mensem tanquam curati et rectores earundem absque sedis apostolice dispensatione canonica simul detinuerint occupatas, de facto ipso iure eisdem ecclesiis privatos esse ac inhabiles ad sacros suscipiendos ordines necnon ad ecclesiastica de cetero obtinenda beneficia; statuentes nichilominus tales ipso iure excommunicatos esse et penam viginti librarum Turonensium incurrisse, nisi ipsas ecclesias verbo et facto dimiserint in manibus ordinariorum suorum infra mensem a data publicatione presentium computandum.
(5) Item ut magis caveatur censura ecclesiastica, statuendo innovamus, ut ecclesie cymeteria oratoria, in quibus corpora excomunicatorum vel interdictorum a perceptione sacramentorum, licet in mortis articulo tales fuerint vel sint absoluti, censeantur esse polluta et reconciliatione indigere, propterea inhibemus omnibus subditis nostris, ne talia corpora de cetero tradant ecclesiastice sepulture; ne etiam presbyteri curati in ecclesiis cymitteriis, in quibus continget, de cetero talia corpora inhumari, divina celebrent sacramenta vel alia corpora defunctorum inhument seu sepeliant, quousque dicte ecclesie seu cymiteria reconciliate vel reconciliata fuerint; eisdem etiam archipresbvteris presbyteris curatis et rectoribus precipientes, ut antequam a civitate Metensi recedant, nomina ecclesiarum et cymiteriorum in suis locis et archipresbyteratibus seminis vel sanguinis effusione aut excommunicatorum et interdictorum sepultura pollutorum seu alias violatorum sigillifero curie Metensis in scriptis dare non postponant, ut remedium a talibus in talibus apponatur.
(6) Eisdem nichilominus archipresbyteris, pastoribus curatis, perpetuis vicariis et ecclesiarum rectoribus quibuslibet penes se [4] non habentibus statuta provincialia et synodalia precipimus et mandamus, ut ipsi infra instans festum natale domini Christi venturum eadem statuta synodalia et provincialia scribi et penes se haberi faciant et procurent, cum de die in diem sint eis necessaria propter regimen eis comissum, potissime cum alias ex parte nostra huiusmodi preceptum salubriter fuerit eis factum.
Alioquin omnes et singulos predictis nostris mandatis et monitionibus, preceptis et inhibitionibus non parentes, medio tempore pro monitione currente [5] singulariter singulos excomunicationis sententia innodamus [6].
(7) Et licet nonnulla quasi de die in diem in nostris predictis civitate et diocesi [7] immineant et occurant, que novorum possunt inducere materiam statutorum, ne tamen propter multiplicitatem statutorum subditos nostros opprimere videamur, ab aliorum statutorum nova editione supersedentes, omnia et singula statuta synodalia alias per nos seu auctoritate nostra in aliis synodis hactenus publicata et promulgata, que ad presens propter lixitatem eorundem designare et specificare seu exprimere non valemus, in hiis scriptis innovamus, pro innovatis et publicatis ad omnium vestrum notitiam deductis in hac presenti synodo haberi volumus et mandamus.
(8) Ceterum vobis archipresbyteris omnibus et singulis harum serie precipimus districtius in virtute sancte obedientie iniungentes sub pena excommunicationis late sententie canonica, trium dierum monitione premissa, quatenus archipresbyteri predicti, antequam a civitate Metensi recedant, hec et omnia et singula suprascripta sub sigillo curie nostre Metensis recipiatis et reportetis ac presbyteris et aliis sociis vestris cum capitularibus ecclesiarum, rectoribus vestrorum archipresbyteratuum copiam premissorum infra duos menses proximos fieri faciatis, quam et ipsi recipere teneantur et recipiant a vobis suis sumptibus et expensis.
Sic omnia et singula premissa in nostris predictis civitate et dyocesi Metensi omnibus, quorum interest, publicentur.
(9) Precipientes insuper omnibus et singulis presbyteris curatis, capellanis et ecclesiarum rectoribus, ut ipsi ex nunc dominicis diebus et festivis de serenissimo principe domino nostro Karolo IV Romanorum dei gracia imperatore ecclesie sacrosancte commemorationem pro ceteris dominis temporalibus et principibus terre, et quociens missas suas celebrabunt, duas collectas de eodem dicant, videlicet ante epistolam unam et aliam post communionem ad honorem dei et totius sancte ecclesie.
Actum et datum sub sigillo curie nostre Metensis, quo utimur in hac parte.
Datum anno domini MCCC quinquagesimo sexto feria quinta post octavas festi sacratissimi sacramenti, que fuit septima die mensis iulii, in nostra synodo per nos ibidem celebrata.