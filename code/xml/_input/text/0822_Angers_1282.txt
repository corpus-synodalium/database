Idem in synodo sancti Luce anno Domini Mo CCo LXXXo IIo.
De observacione festorum.
Quia illud quod sit in prelatis de facili trahitur a subditis in exemplum, et prelati tot mortibus digni sunt quod mala exempla ad subjectos transmittunt, qui bona exempla et doctrinam debent populo ministrare, idcirco nos indevotionibus et, ut verius dicamus, perversitatibus quorumdam prelatorum tam regularium quam secularium et rectorum ecclesiarum occurrere cupientes, qui divini mandati transgressores in diebus dominicis et aliis solempnitatibus festivis, terrenas operaciones exercent cum bobus quadrupedibusque, quadrigis et aliis terrenis operibus, spretis et neglectis divinis officiis, insistendo, sic fomentum erroris et perdicionis laycis et plebibus sibi commissis, suis malis exemplis exhibentes, precipimus in virtute obediencie et sub pena suspensionis universis et singulis abbatibus, prioribus, monachis, rectoribus ecclesiarum, presbiteris et capellanis, et omnibus ecclesiasticis personis in civitate et dyocesi Andegavensi constitutis, ne in diebus dominicis et aliis solempnibus et festivis, et maxime Mauricii et Maurilii, patronorum nostrorum, solempnitatibus beate Marie Virginis, sanctorum Apostolorum et aliis, que in civitate et dyocesi Andegavensi consueverunt a clero et populo solempniter celebrari, operacionibus terrenis insistant, sed divinis officiis insudantes, laycos et populos sibi commissos verbo et exemplo inducant, et eis efficaciter injungant memoratis diebus a terrenis operibus abstinere eosdem ut ad ecclesiam conveniant ad divinum officium exhortando.