Balduinus Dei gratia Archiepiscopus Trevirensis etc. 
Universis et singulis per suas civitatem et dioecesim Trevirensem consistentibus salutem in omnium salvatore Iesu Christo.
Dignissimum arbitrantes et iustum, ut etsi Creatori omnium Deo, qui omnipotenti sua virtute nos, eius servos indignos, formare ad suam imaginem est dignatus, cuiusque erga nos fuit et est munificentia copiosa, cunctorum temporum curriculis laudes et venerationes debitae per creaturas referri debeant et impendi: ei tamen speciales in certis, per anni circulum, diebus, per sacrosanctam Ecclesiam, non absque mysticis rationibus devotionis, et per orthodoxae fidei professores acceptis et inconcusse servatis, eiusdem creatoris laudes praeconiis et votivis divinarum venerationum celebrationibus, ac festivis solemnitatibus propensius insistendo, et a cunctis huius mundi illecebris et saeculi pompis omnino vacando, specialium exhibitiones honorum, et exquisitarum venerationum grates et laudes altisonae intimius persolvuntur.
Ne quis igitur ratione ignorantiae sacrorum dierum huiusmodi, quorum tamen dierum ignorantia crassa foret et supina, [1] a celebratione et observantia ipsorum dierum festivorum huiusmodi se quomodolibet valeat excusare, et ut ab omnibus per civitatem et dioecesim nostras praedictas celebriter et uniformiter observentur, eosdem dies festivos et solemnes hac scripti serie, sano et maturo praehabito nostrorum Praelatorum consilio, duximus exprimendos.
Pronunciantes itaque festivitates, quae ob Dei reverentiam specialiter statutae noscuntur, videlicet: Nativitatis Domini; Circumcisionis eiusdem; Epiphaniae; Resurrectionis, cum tribus diebus sequentibus; Ascensionis, diei solius; Pentecostes cum duobus diebus sequentibus; pretiosissimi Corporis Christi; Nativitatis, Annuntiationis, Purificationis, et Assumptionis Virginis Gloriosissimae Beatae Mariae; Dedicationis S. Michaelis; Nativitatis S. Ioannis Baptistae; beatorum Petri et Pauli, Ioannis Evangelistae, S. Stephani, S. Iacobi, Andreae, Matthaei, Philippi et Iacobi, Bartholomaei, Simonis et Iudae, Thomae, et Matthiae Apostolorum; nec non Inventionis S. Crucis; S. Laurentii Martyris, atque SS. Innocentium; S. Martini Episcopi, qui par censetur Apostolis; S. Mariae Magdalenae; S. Catharinae Virginis et Martyris; solemnitatem quoque Omnium Sanctorum; et in diebus festivis huiusmodi iam enumeratis, et quolibet eorum firmiter praecipiendo decernimus: fore cum summa celebritate per universos et singulos utriusque sexus, in praetaxatis nostris civitate et dioecesi venerandos, et in ipsis diebus ab omni opere illicito ac servili, prout sancta mater statuit Ecclesia, esse cum debita Deo reverentia abstinendum et divino officio in Deo dedicatis Ecclesiis, ad quas specialiter illis diebus convenire debebunt, orationibus, contemplationibus et spiritualibus et misericordiae operibus esse devote vacandum; qui quidem dies omnes et singuli per quemlibet parochialem Presbyterum aut eius vices gerentem celebrentur, [2] nisi instans necessitas, quae legem non habet, suaderet aliquid faciendum; hac insuper adhibita cautela, ut maiores anni solemnitates, praecipuis honoribus et summis festivationibus venerandae, in ambone cuiuslibet ecclesiae fidelium populo publice insinuentur.
Idipsum etiam in diebus Dedicationis et Patroni principalis matricis vel filialis ecclesiae per parochianos et subditos eiusdem parochialis vel filialis ecclesiae, quoad venerationem et ab illicitis et servilibus operibus vacationem, festive decernimus observandum.
Caeteros autem dies, sub veneratione et celebritate debitis, in divino officio, orationibus et misericordiae operibus volumus et statuimus peragi, inhibentes districte universis et singulis nobis subiectis Presbyteris, ne quis eorundem in huiusmodi diebus a laboribus cessandum praecipiat quovis modo.
Unde si quis in diebus festorum huiusmodi agriculturae, aut vinearum putationi, aut fossurae, arti vel operi mechanico, aut pro se vel aliis victum quaerendo licite intendere voluerit, hoc declaramus licere eisdem, nec ob hoc sunt per quempiam corripiendi: devotionem tamen quorumcumque, etiam in praetactis festis ab omni simili opere vacare volentium ob Divini Nominis gloriam, nullatenus improbamus.
Datum Treviris, anno Domini MCCCXXXVIII. die VIII. Aprilis.