Idem Guillermus in synodo Penthecostes anno Domini Mo CCo nonagesimo IIIo.
(1) De instructis ad ordines promovendis.
Quoniam multi sunt sacerdotes et pauci sunt scientes, multi videlicet simplices, rudes, ydyote et illiterati, et pauci alii et jure suadente [1], sanctius est, maxime in ordine sacerdotum, paucos bonos quam multos malos habere ministros, idcirco notum fieri volumus universis quod nos non intendimus aliquem, maxime ad sacerdocii ordinem de cetero promovere, nisi fuerit saltem in grammaticalibus sufficienter instructus, ut sciat et intelligat quid dicat per nomen.
Hortamur igitur et monemus precipue omnes abbates et singulos, qui nobis habent suos monachos ad ordines presentare, qui nobis ignotos penitus et indoctos frequenter presentant, ut de magistris sibi provideant, qui suos monachos in grammaticalibus instruant et informent.
(2) Sine litteris commendaticiis, nulli presbyteri celebrentur.
De capellanis infra mensem episcopo presentendis.
Quia plerumque aliqui ignoti et alienigene presbiteros se dicentes extra partes suas ad partes longinquas se transferunt, qui in partibus suis gravia et enormia perpetrarunt et qui aliquando pres biteri non sunt, vel qui sunt alicui religioni adstricti, vel alias inhabiles aut irregulares existunt, juxta antiquorum Patrum statuta statuimus et ordinamus quod de cetero alieni gene et incogniti ad officium sacerdotale non admittantur vel recipiantur a quocumque, quousque a nobis mediantibus litteris commendataciis super promocione eorum, vita et moribus confectis, fuerint approbati, injungentes rectoribus ecclesiarum, in virtute obediencie et sub pena suspensionis, quod ipsi infra mensem, a tempore quo presbiteros in sua societate vel servicio admiserint, nobis vel deputatis a nobis clericis nostris, et nulli alii fideliter representent.
Pluries etenim, quamquam alias fuisset statutum, nostram dyocesim visitantes invenimus inobedientes et negligentes hactenus in premissis.
(3) De excommunicatis ultra annum expensis rectorum prosequendis.
Quamvis alias fuerit provida deliberacione statutum ut nomina eorum, qui excommunicacionis sentenciam per annum sustinuerint et amplius, ex parte rectorum episcopo vel ejus officiali traderentur in scriptis, verumtamen ex hoc ob tepiditam pusillanimitatem rectorum et negligenciam, qui non curant gregem oberrantem e faucibus demonum eripere, Ecclesia Dei fructus paucissimos recollegit, in hoc non veros pastores, sed mercenarios pocius se docentes.
Nam si veri essent pastores et condignam curam haberent de grege sibi commisso, oves deviantes vel periclitantes ad caulas, ut unum fieret ovile, propriis humeris reportarent.
Hinc est quod nos innovando statuimus et, in virtute obediencie, injungimus rectoribus ut ipsi nomina dictorum excommunicatorum, qui per annum et amplius dictam excommunicacionem sustinuerint, nobis vel officiali nostro rescribant et negocium propriis sumptibus prosequantur, quia magis eorum interest, quousque sentencia debitum sorciatur effectum.
Jam enim, de quo valde dolendum est, in heresim dilabantur plures.
(4) De peccatis reservatis.
Cum quidam ignorantes rectores et eorum capellani in animarum suarum periculo et eciam subditorum, falcem suam in messem alienam ponentes, absolucionem peccatorum nobis reservatorum sibi usurpare et attribuere non formidant, quamvis dicta peccata in suis quaternis synodalibus sint contenta.
Nos, ad emendandam magis eorum negligenciam vel maliciam, ad hoc in presenti synodo inhibemus omnibus rectoribus et capellanis nostre dyocesis ne de cetero sine nostra licencia speciali ad absolucionem dictorum peccatorum manus tam periculose et irreverenter extendant.