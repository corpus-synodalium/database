(A) Haec publicari debent per Curatos coram parochianis, et debet quilibet Curatus, sub poena privationis officii sui, habere ista in scriptis. 
(A1) Primo, quod idem potest esse compater in confirmatione, qui fuit in baptismo. 
(A2) Secundo, quod tanta contrahatur paternitas in confirmatione, sicut in baptismo, quoad omnia jura. 
(A3) Tertio, quod uxor legitima, carnaliter cognita, efficitur commater et absens et sine quocunque facto suo, ubicunque maritus fit compater, et e converso. 
(A4) Quarto, quod sacerdos baptizans fit compater quoad omnia jura et impedimenta, sicut is, qui de sacro fonte levavit.  
(A5) Quinto, quod dampnati, improbi et reprobi sunt omnes, tamquam proditores fidei, qui dicunt; simpticem fornicationem non esse mortale peccatum. 
(A6) Sexto, quod dampnati et excommunicati, ut haeretici, qui dicunt infernum non esse. 
(A7) Septimo prohibitum est, quod nulla laica persona de fide, vel articulis fidei, disputare audeat. 
(A8) Octavo, quod quicunque vult sponsalia contrahere cum vidua, vel virgine, non accedat ad carnalem copulam, antequam sibi fuerint sponsalia in ecclesia publicata, ne filii nati ex eo matrimonio incestuosi fiant, et est poena contrahentium trium marcharum. 
(A9) Nono, quod pater familias et uxor sua et filiae legitimae debent ecclesiae solvere denarium beatae Virginis in Vatzstenis, et alii non nisi velint; et hoc tributum petiit ipsa Virgo, ut intercedat pro regno pro denario praedicto: et pro decimis canonicalibus suspendendi sunt parochiani , sicut pro aliis juribus ecclesiasticis, die Paschae. 
(A10) Decimo debent Curati publicare coram parochianis, ut recte solvant decimas, et dicere eis, quod nullus eorum admittetur ad communionem die pasche, nisi ipsa hora, qua communicaverit, fateatur se recte decimasse, et caveant Curati, quod illa hora unumquemque interrogent etc. 
(B) Haec, quae sequuntur, oportet curatos secum habere in scriptis. 
(B1) Primo, quod populum instruant in vera fide et praeceptis divinis et moribus bonis, et si nesciunt, addiscant. 
(B2) Secundo, quod concubinas abjiciant et in bonis moribus vivant, et ah omnibus illicitis cor, linguam, corpus servent. 
(B3) Tertio, quod concubinae contumaces monendae sunt, ut se corrigant. 
(B4) Quarto, quod contumaces, post monitionem, puniendae sunt in quarta parte fructuum et reddituum unius anni. 
(B5) Quinto, si perseverant in mala vita, incarcerandae sunt. 
(B6) Sexto, quod concubinis publicis septennis poenitentia imponenda est per Praepositos, et caveant Praepositi, sub poena sui officii, ut ita faciant, et interdicant eis ingressum ecclesiae, donec tres karenas compleverint. 
(B7) Septimo, si concubinae perseverant in malitia sua, in carcerem ponendae sunt. 
(B8) Octavo, quod nullus Clericus alienae dyocesis, sine literis testimonialibus et licentia Ordinarii sui vel Capituli, colligatur. 
(B9) Nono, quod nullus Curatus audeat artare parochianum pro aliqua candela ultra valorem unius marcae cerae, et quod candelam despectam non faciat ipsi parochiano. 
(B10) Decimo, quod nullus Curatus suspendeat aliquem a perceptione corporis Christi, nisi de mandato Praepositi sui, et caveat, quod non admittat non admittendos, ex eo, quod non vult requirere Praepositum. 
(B11) Undecimo, quod Praepositi advertant diligenter de Presbyteris vagabundis, et remittant eos ad Capitulum. 
(B12) Duodecimo, quod Curati deferant habitum clericalem, cum bonis operibus.
 (B13) Tredecimo, quod nullus Curatus [1], sub poena [2] trium marcharum, parochianum alienum ad communicationem admittat. 
(B14) Quatuordecimo, quod Curati Praepositis suis obediant eosque [3] venerentur. 
(B15) Quintodecimo, quod Praepositi, ut testes Synodales, in festo Apostolorum Petri et Pauli intersint in Lyncopensi ecclesia divinis officiis in superpelliciis suis. 
(B16) Sextodecimo caveant Curati, ut vinum purum sine corruptione, et panem seu oblatam de simula frumenti habeant, et ideo emant de mercatoribus, qui deferunt de Almania, si possint attingere: et sub poena carceris, quod vestes et ornamenta altaris sint munda et alba. 
(B17) Decimo septimo caveant Presbyteri, quod horas canonicas et beatae Virginis et Vll Psalmos sciant devote et distincte legere, et sic etiam legant, quae examinabunt. 
(B18) Decimo octavo: caveant Curati, quod corpus Domini deferant in parochia cum Superpellicio et Stola, quod reverenter habeatur in locis, ad quae illud deferunt; et quod honeste et reverenter exhibeant mores sinos coram inhabitatoribus locorum illorum, ut discant ex moribus illorum illud corpus gloriosum venerari, prout poenam carceris vitare voluerint. 
(B19) Decimo nono: Curati caveant, quod habeant collationem beneficiorum suorum, et literas super ipsa collatione. 
(B20) Vicesimo quod quicunque Curati visitant infirmos, inducant eos ad dandam elemosinam ecclesiae Lyncopensi, ut eo facilius participes fiant divinorum officiorum, quae in ipsa ecclesia Lyncopensi fiunt. 
(B21) Vicesimo primo, quod nullus Sacerdos optinebit ecclesiam de certo, nisi articulos fidei et praecepta divina sciverit, et quae sint opera misericordiae. 
