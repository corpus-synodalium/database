Inscriptio [1].
Secunda synodus eiusdem domini Berengarii de Pratis.
Anno Domini millesimo trecentesimo vicesimo tertio, idus aprilis, dominus Berengarius, sanctam synodum celebrans, infra scriptam edidit constitutionum confirmationem.
Constitutionum confirmatio [2].
Nos Berengarius, divina miseratione Dertusensis episcopus, sanctam synodum celebrantes in ecclesia Dertusensi, comperimus ratione habita diligenti, quod constitutionum pluralitas non solum confusionem, sed etiam periculum animarum inducit, dum ea quae constituuntur non observantur debita reverentia et legitime, ut deceret.
Constitutiones igitur [3] de novo aliquas edere nolumus in praesenti, sed mandamus firmiter et districte quod constitutiones per praedecessores nostros et per nos editas in synodis celebratis in nostra dioecesi ab omnibus iurisdictioni nostrae subiectis inviolabiliter observentur.
Qui vero inventi fuerint contemptores, poenas in ipsis constitutionibus appositas merito possint formidare.