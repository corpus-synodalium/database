Ex authoritate DEI Patris et beatae virginis Mariae, ac praesentis concilii, excommunicamus omnes illos, qui Ecclesias, causa lucri, odii vel favoris alicujus, qut quacunque alia de causa, malitiose suo jure privare praesumunt, aut libertates earum, per malitiam infringere vel perturbare contendunt.
Et omnes illos, qui res Ecclesiasticas violenter et malitiose rapiunt et invadunt, nec non et eos, qui eadem fieri faciunt, mandant vel procurant.
Nec aliquis eorum, nisi per Dyocesanum Episcopum, exhibita prius satisfactione competenti super damnis et injuriis, ab hac sententia possit absolvi.
Adjicimus etiam statuentes, ut in singulis conciliis synodalibus Episcoporum, praesens sententia, coram clericis et laicis publicetur, et vulgariter exponatur.
Quod singulis Ecclesiarum Rectoribus, in summis sollennitatibus, in eorum Ecclesiis districte praecipimus observandum.
Lata in Concilio Ottonie celebrato, a Domino OFFONE Metropolitano Lundensi, et ejus suffraganeis GUNNARO Vibergens., NICOLAO Roskilden., PETRO Arnsien., GUNNARO Ripens., JOHANNE Burglanens., ESKILLO Slesvicensi, Magistro PETRO Daco coadiutore, YVARO Episcopo Ottoniensi, praesente Magistro JOHANNE de placentia, Nuncio Domini Papae.
Anno Domini Millesimo, ducentesimo, quadragesimo quinto, septimana sexagesimae.