Sequuntur constitutiones synodales facte per dominum Arnaldum Pictavensem episcopum.
(1) De matrimoniis clandestinis et interdictis.
Clandestina matrimonia alias sunt et fuerunt inhibita, penitus inhibentes, prohibemus ne quis utriusque sexus contrahat [1] matrimonium clandestinum, nec contra interdictum Ecclesie interesse presumat, nec talibus matrimoniis contrahendis opem, consilium, auxilium, favorem prebeat, vel assensum, et ne quis presbiter secularis vel religiosus talia matrimonia contrahentibus presumat benedictionem facere vel impendere.
Qui vero contra hujusmodi attentare presumit, ut excommunicationis sententie subjaceat ipso facto.
Ut quos timor Dei a malo non revocat, cohibeat ecclesiasticam disciplinam, ecclesiam vel ecclesias in qua vel in quibus talia matrimonia solemnizari contingent, ipso facto interdicto ecclesiastico volumus subjacere.
(2) Item volumus et jubemus quod singuli presbyteri seu ecclesiarum rectores curati habeant penes se infra duos menses secundum nostrum arbitrium in ordinatione imponenda [2], ultra penas alias in synodalibus statutis constitutas, constitutiones provinciales synodaliaque statuta.
Et cum eas vel ea habuerint, diligenter eas videant et sic studeant observare, quod non possint nec debeant super inobervationem ipsarum gravioribus penis affici, et de negligencia aliqua redargui vel puniri.
Et illas constitutiones que tangunt populum et que sibi sunt intimende saltem semel in mense diebus dominicis in ecclesiis suis publice et sollempniter congregato populo sibi precipimus publicari, precipientes sub pena predicta dictam constitutionem inviolabiliter observari.
(3) Absolutio [3] juramentorum temerarie.
Item volentes non solum jura episcopatus nostri, prout possumus et debemus illibate servare, sed obviare, prout est nobis possibile, etiam tenemur periculis animarum, absolvimus quantum possumus et debemus ecclesiarum rectores et quascumque personas ecclesiasticas, et etiam seculares, a quocumque juramento ab ipsis et ab ipsorum quolibet prestito conjunctim et divisim quicumque, quibus et cujuscumque status et conditionis existant, in decurtationem, diminutionem, substractionem et occupationem juris nostri, jurisdictionis nostre, juris episcopalis, obeclientie et honoris, vel alterius predictorum.
(4) De rescriptis.
Item cum nonnulli, quorum nomina penitus sunt ignota, hommagia, reditus nostros, census, servicia, synodaticum et alia deveria nobis ad ipsis debita maliciose, fraudulenter et indebite nobis celent, detinent et occultant in suarum periculis animarum, et in nostri injuriam et episcopatus nostri dampnum non modicum, et gravamen seu jacturam, precipimus omnibus et singulis ecclesiarum rectoribus sub pena excommunicationis quam in negligentes ferimus, ut de nominibus parochianorum suorum quos sciverint nobis debere hommagia, vel aliquem censum, aliquem redditum, aliquod servicium, aut quodcumque deverium, et quos sciverint instrumenta, indulgencias, cartas vel litteras ad nos pertinentes habere et detinere, celare et occultare, que littere faciant ad rectificationem [4] ac certitudinem, ad conversationem juris nostri et Ecclesie nostre Pictavensis sive in spiritualibus sive in temporalibus, ne per occultationem et substractionem hujusmodi Ecclesiam nostram et episcopatum nostrum dampnificari contingat, nobis vel officiali nostro Pictavensi revelare vel intimare studeant infra mensem, et quicumque alias scripturas habent de predictis, libros seu aliqua bona sive instrumenta que spectant ad episcopalem sedem Pictavensem, nisi infra dictum tempus revelaverint restituere, non restituerint, excommunicationis sententiam auctoritate nostra ex tunc se noverint incurisse et cetera.
(5) De decanis et archipresbiteris.
Item inhibimus sub excommunictionis pena, quam ipso facto facientes incurrunt, ne decani et archipresbyteri de causis et casibus, secundum constitutiones synodales alias per predecessores nostros factas, quas facientes et renovantes volumus in suo robore permanere, et alias ad ipsos minime pertinentibus, per se vel per alium attemptant cognoscere, non cognoscant.
(6) Monitio contra decanos et arcbipresbiteros.
Item monemur una monitione perhibita pro omnibus omnes et singulos decanos et archipresbiteros quoscumque alios, qui de quarentenis, de bonis intestatorum, de legatis elemosine nostre factis et aliis juribus ad nos episcopum pertinentibus aliquid a tempore suspensionis defuncti predecessoris nostri habuerint vel perceperint nec restituerint, quod ipsi sub pena excommunicationis, cui ex tunc volumus subjacere nobis reddant et restituant infra mensem.
Si vero aliis quam nobis restituerint, nobis infra tempus hujusmodi studeant revelare.
(7) Item de vicariis.
Cum jamdudum in sacro provinciali concilio et in sancta synodo fuerit ordinatum vicarios per decanatus et archipresbyteratus non constitui, lata excommunicationis sententia in constituentes et etiam constitutos dicte constitutioni non parentes, prout hoc in synodali statuto et in provinciali concilio plenius continetur, et nonnulli decani et archipresbiteri predictas constitutiones et statuta ex eisdem, prout dicitur notorie et vehementer presumimus, non observant, dictam excommunicationis penam, de quo dolemus, inobedientes dampnabiliter incurrendo.
Nonnulli etiam, prout intelleximus, ad excusandas excusationes in peccatis, licentias a predecessore nostro super habendis vicariis affirmant se habere occasione cujusmodi, acsi dicte licentie essent post mortem dicti predecessoris nostri perpetue, credunt, super hoc decepti, se penam non incurrere supradictum.
Ne igitur ex predictis possint in posterum se cavere nec decipi, dictas licentias que maxime post mortem dicti predecessoris nostri non habent efficaciam, ymo penitus ipso mortuo expiraverunt, quantum in nobis est et possumus, revocamus, et constitutionem seu constitutiones predictas alias factas, nos de novo facientes et renovantes, integrum volumus in suo robore duratas, et in robore duraturas, et inviolabiliter observare.
(8) De subcapellanis non licentiatis.
Item volentes obviare periculis, inhibemus ne rectores ecclesiarum subcapellanos habeant sine nostra licentia vel mandato, licentiam, si alicui vel aliquibus forte per predecessorem nostrum concesse fuerit exhabudanti revocamus, ne sub umbra dicte licentie, que a tempore mortis predecessoris nostri nulla est effectu, rectores ecclesiarum in excommunicationis sententiam incedant, vel aliam incurrant offensam, salvis licentiis de habendis subcapellanis a nobis concessis, quas propter hoc nolumus revocatas.
