Idem Nicholaus in synodo sancti luce in eodem anno.
(1) De delacione Corporis Christi.
Cum gloriosissimum Corpus Christi, quod pro tocius humani generis salute nasci et pati voluit, omni reverencia sit dignissimum et honore, nos attendentes quod sepissime, dum a sacerdotibus ad infirmos defertur, nullam aut parvissimam habeant comitivam, de ipsius omnipotentis misericordia, meritis beatissime Virginis Marie, sanctorumque martyrum Mauricii sociorumque ejus et patronorum nostrorum beati Maurilii et Renati et omnium sanctorum consilii [1], omnibus et singulis, qui sacerdotibus dictum preciosissimum Corpus deferentibus eundo et redeundo comitivam fecerint, XX dies, de injunctis sibi penitenciis, relaxamus.
Et hoc per sacerdotes, in suis ecclesiis, diebus dominicis et festivis, frequenter parrochianis suis precipimus publicari.
(2) Item, quia convocaciones sacerdotum propter ipsorum absenciam ab ecclesiis periculose existunt, et ideo, ad aliena loca, sine evidenti causa, non debeant evocari, prohibemus ne ad cujusquam questoris convocacionem aliquo modo conveniant, nisi litteras nostras super hoc receperint et viderint speciales, quas cuique concedere non intendimus, nisi quasi compulsi.
(3) Dolentes referimus quod multi sunt presbiteri rectores, eciam in suis ecclesiis commorantes, qui nec primam nec alias horas dicere noverint, precipimus eis, in virtute obediencie, ut eas addiscant et in eis dicendis diligenter insistant.
(4) De promovendis ordinibus.
Alias monuimus generaliter in synodo omnes beneficiatos civitatis vel dyocesis Andegavensis, rectores ecclesiarum, et obtinentes capellanias requirentes sacerdocium ex institucione fundatorum, quod se facerent de ordine in ordinem promoveri, sed quia inobedientes dicte monicioni non obtemperant nec obtemperaverunt, in presenti synodo iterato monemus, quod se faciant promoveri de ordine in ordinem successive cum ad hoc de jure teneantur, nulla alia expectata monicione ventura.
Nos vero omnes et singulos, qui se ad ordines non presentaverint successive et eosdem susceperint, nisi a nobis ex causa graciam obtinuerint, a beneficiis suspendemus.