Constitutiones facte per dominum Guillelmum de Sancto Bricio edite in synodo hiemali, anno Domini MCCLXXX.
(1) Ne quis perturbet que in synodo agenda sunt.
In primis monemus in generali primo, secundo, tertio et inhibemus ne aliquis impediat aut perturbet nos vel officialem [1] nostrum circa ea que in presenti synodo sunt agenda et, si quis contrarium fecerit, cujuscumque conditionis et status consistit, ipsum in his scriptis excommunicamus.
(2) Ut veniant omnes qui tenentur ad synodum sub pena suspensionis.
Item monemus omnes et singulos rectores ecclesiarum et alios quoscumque, qui ad nostram synodum venire consueverunt et tenentur, de quibus nos et predecessores nostri sumus et fuimus in possessione, ut veniant, et si venire neglexerint, nisi legitime fuerint excusati, vel legitimo impedimento detenti, vel a nobis eorum excusatio sit admissa [2], in his scriptis ab officio suspendimus, et si quis alicujus excusationem habeat, illam incontinenti pretendat, illos vero qui se non excusaverint vel legitimum impedimentum non habuerint, citamus peremptorie.
(3) De nominibus rectorum ecclesiarum.
Item precipimus omnibus archipresbyteris in virtute obedientie et sub pena suspensionis vel excommunicationis ut quelibet nomina rectorum ecclesiarum in suo archipresbyteratu, qui non venerint ad hanc nostram synodum, infra quindecim dies tradant in scriptis.
(4) De sacris fontibus.
Item precipimus omnibus rectoribus ecclesiarum ut sacros fontes teneant mundos, et ipsos renovent quotiescumque opus fuerit et honestum, clausos sub sera teneant et custodiant propter sortilegia, adjicientes quod si a nobis, archidiaconis vel archipresbyteris [3] visitantibus, inventi fuerint dicti fontes vel alia sacramenta ecclesiastica sine sera, capellanus illius ecclesie solvere tenebitur visitatoribus quinque solidos pro pena.
(5) De sancto chrismate.
Item cum alias statutum fuerit quod honor et reverentia singulis sacramentis ecclesiasticis debeat exhiberi, et in [4] nonnullis locis istius diocesis invenerimus sanctum chrisma et sanctum oleum in vasis minus honestis, monemus et precipimus ut omnes capellani, et alii qui ad hoc tenentur, querant in suis locis vasa seu repositoria honesta et decentia ad dicta sacramenta tenenda et conservanda, illos vero quod ad hoc culpabiles invenerimus graviter puniemus.
(6) De numero patrinorum.
Item precipimus quod ista constitutio synodi, qua cautum est alias, quod tres persone ad plus ad levandum de sacro fonte admittantur, firmiter observetur.
(7) Qualiter se debeant habere laici quando Corpus Christi defertur ad infirmos.
Item cum Creatori nostro sit summa reverentia exhibenda, et ideo fuerit alias provide constitutum quod laici moneantur ut quicumque viderint Corpus Christi deferri statim genua flectant, tanquam Domino et Creatori suo, et quocumque transierit orent, nos ad excitandam ad hec fidelium devotionem omnibus qui corde contrito presbyterum cum Corpore Christi duxerint devote decem dierum de condigna penitentia injuncta relaxamus, et hoc precipimus in ecclesiis publice publicari.
(8) Ut quilibet sacerdos habeat precepta synodalia.
Item precipimus ut quilibet capellanus statuta synodalia nova et vetera habeat et observet, ac provideat diligenter ut, cum in sequentibus synodis fuerit requisitus, sciat ea plane legere et intelligere, ac super officiis suis modo debito exequendis notitiam
habeat pleniorem.
Quos vero super hoc negligentes invenerimus, animadversione debita puniemus.
(9) De arcis in ecclesiis positis et doliis.
Item cum ea que divino cultui sunt deputata, humanis non sint usibus applicanda, grave gerimus et molestum quod in quibusdam ecclesiis reponuntur arce et dolia et alia supellectilia privatorum, et non tam ecclesie quam grangie videantur, quocirca districte prohibemus ne talia in ecclesiis decetero reponantur, apposita amoveantur, nisi instante necessitate, puta incendii vel alia, qua cessante, ea precipimus amoveri.
(10) De litteris recipiendis.
Item frequenter contingit ut executores quibus mandata diriguntur excommunicationi debite demandata, adjecto quod excommunicatione facta reddant litteras sigillatas, executione non facta, sigillatas reddunt, sic in prejudicium eorum contra quos impetrate fuerunt, ipso facto mandatum astruentes, et crimen falsitatis minus quam oporteat formidantes, sub pena excommunicationis, id decetero fieri prohibemus.
(11) De eodem.
Item frequenter littere contra aliquem impetrate diriguntur non capellano ipsius sed alii executioni mandande, et sic multotiens excommunicatur, ignorante proprio capellano, et excommunicatus in sua parochia nunciatur, ex quo multa pericula proveniunt animabus, prohibemus ne a nobis, nec aliis judicibus nobis subditis, littere decetero impetrentur alii dirigende, omisso proprio capellano, nisi judex aliqua de causa motus, hoc duxerit concedendum, et tunc causa illa in littera exprimatur, executores vero alias non adimpleant quod mandatur.
(12) De nominibus excommunicatorum.
Item precipimus quod omnes capellani nomina excommunicatorum parochianorum suorum, et cujus auctoritate judicis et ad cujus instantiam, et a quo tempore excommunicati fuerint, in scriptis redigant, hec omnia nobis tradituri in scriptis, cum fuerint requisiti.
(13) Ne littere concedantur judeis.
Item inhibemus sub pena excommunicationis ne aliqui judices ordinarii, vel eorum vicarii civitatis et
diocesis Santonensis, aliquas litteras concedant sigillis suis sigillatas, seu confessiones audiant super tractatibus judeorum contra Christianos, nec aliquas litteras executorias executioni demandent, seu faciant demandare et, si alique littere pro ipsis contra Christianos emanaverint, easdem decernimus non valere, inhibentes sub pena excommunicationis predicta ne aliquis judex ordinarius civitatis et diocesis Santonensis, vel eorum vicarii, aliquos debitores compellant ad solutionem dictorum judeorum, etiamsi predicti judei super hujusmodi debitis, litterarum testimonio sint muniti.
(14) De illis qui mittendi sunt ad episcopum.
Sacerdotes in confessione majora majoribus reservantes mittant ad episcopum penitentes de homicidio, de perjurio seu fide mentita [5]; item de injectione manuum in parentes seu in clericos, vel quoscumque religios; item, de incendio et simonia, de litterarum falsitate, de incestu tam naturali quam legali et spirituali, videlicet qui consanguineam uxoris, et qui consanguinei uxorem et qui cognovit filiam spiritualem, scilicet filiolam, vel ejus confessionem audivit; item de lapsu carnis in masculo; item de lapsu carnis cum brutis; item cum monialibus; item de violatione cimeteriorum vel ecclesiarum; item de heresi, de schismate, de sortilegis factis de sacramentis Ecclesie et omnes etiam qui ad hoc consilium et auxilium impenderunt.
(15) Item mittendi sunt ad episcopum qui abortivum coeundo vel alio modo facere presumant, et qui ad hoc auxilium et consilium prestiterunt; item clerici qui furtum commiserunt; item clerici quocumque modo facti irregulares; item qui bis se permiserunt baptizari vel qui interfuerunt; item qui sine tonsura aliquem ordinem susceperunt; item qui in suscipiendis ordinibus saltum fecerunt; item qui quocumque modo, per se vel per alium, homicidium fecerunt, vel procuraverunt, vel judicio sanguinis interfuerunt, et qui auctoritatem, consilium, auxilium impederunt, vel consensum in aliquo prebuerunt, unde mors hominis vel membrorum mutilatio sequeretur vel occasio fuerit, seu aliqua causa; item qui litteras dictat, scribit, aut legit aut aliquod adminiculum prestat, ne aliquis mutiletur, vel occidatur; item clerici seu presbyteri, qui in suspensione vel excommunicatione promoti sunt, et si divina celebrarunt; item, sacerdos seu minister cujus negligentia aliquid circa sacramentum altaris inhonestum quocumque modo evenerit, ad episcopum vel ejus consilium sunt mittendi.
(16) Ne diffamentur fratres predicatores et minores super detectione confitentium.
Quia quidem presbyteri, quos conscientie reatus accusat, timentes quod si parochiani sui fratribus predicatoribus vel minoribus confessi fuerint peccata, fingentes mendaciter contra ipsos, dicunt quod confessiones confitentium
detegere non verentur peccata notoria de quibus in populo scandalum generatur, sub pena emende vel gravissime pene districtius inhibemus ne dictos fratres super detectione confitendum audeant diffamare.
(17) Peccata notoria, de quibus in populo scandalum generatur, significent sacerdotes decano, et decanus archidiacono vel episcopo, nisi forte per eos sint sopita, timentes ne penam incurrant, si per alios scandalum deferatur.