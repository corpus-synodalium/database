In nomine Patris et Filii et Spiritus Sancti, amen.
Prona preceps ad malum audatia freno divini timoris confracta, humilium innocentiam multipliciter inquietat, credens ad suum pervenire perfectum excidium aliorum.
Cum venerabiles patres Al. mutinensis, Richelmus [1] liviensis, [2] imolensis, M. cesenas, Joannes foropopuliensis, Jacobus faventinus, Joannes cerviensis, C. reginensis, Joannes sarxenas, F. adriensis, O. parmensis, et M. comaclensis episcopi, et magister Sinigardus archipresbiter bononiensis, procurator domini Octaviani [3] Bononie Electi, volendo salubriter obviare, attendentes quod temeritas impunita temeritates cumulat puniendas, et quos timor Dei a malo non revocat, choerceat saltem severitas discipline, venerabili patri domino Philippo [4] Dei et apostolica gratia sancte Ecclesie ravennatensis archiepiscopo, committunt totaliter vices suas, ut ipse, auctoritate omnium eorumdem et ipsorum singulorum, possit excommunicationis et suspensionis in personas et interdicti in civitates, castra et loca alia ferre sententias, si comunia et speciales persone ipsorum invaserint, violaverint seu detinuerint, sive vi vel clam occupaverint bona, possessiones, castra, terras, homines, iura, rationes et iurisdictiones Ecclesie ravennatis, ac Ecclesiarum ipsorum episcoporum et aliarum ecclesiarum, monasteriorum, venerabiliumque locorum totius archiepiscopatus Ravenne, et si statutarii civitatum et locorum eorumdem statuta fecissent, vel facerent in futurum, per que iura et iurisdictiones et alia supradicta ipsarum ecclesiarum impediri vel minui possent in ipsos et ipsorum quemlibet et inobservatores ipsorum ne terras eorum dictas auctoritate ipsorum possit ferre sententias, nisi predicti occupatores, detentores, violatores et turbatores ac ceteri alii ab iniuriis, molestiis et occupacionibus hujusmodi destiterint, et statutarii et observatores statutorum de ipsorum capitularii statuta eadem abradi [5] curaverint, nisi infra duos menses postquam monitionem suam duxerit faciendam.
At si propter aliquorum malitiam, seu potenciam ipsius domini Archiepiscopi, monitio ad supradictos pervenire non posset, idem Archiepiscopus ipsam fieri faciat in aliquo loco publico, de quo ad ipsos verisimiliter valeat pervenire, quam illam firmitatem habere volunt ac si eis et in ipsorum presentia esset facta.
Firmantes ad invicem, quod quilibet eorumdem episcoporum sententias ferendas occasione invasionum ac aliorum supradictorum per eumdem dominum Archiepiscopum denuntiaro et publicare per se ac alios sibi subiectos ad mandatum ipsius domini Archiepiscopi teneatur, vel Ecclesie ravennatis.
Qui vero inobediens fuerit circa denuntiationem et publicationem huiusmodi, ipsius inobedientie facto ab ingressu ecclesie et divinis officiis per unius mensis spacium sit suspensus.
Contra quem prefatus dominus Archiepiscopus ad penam aliam, prout ipsius protervitas meruerit, procedere valeat; ad quod iidem episcopi iam dicto domino Archiepiscopo voluntate propria se submittunt, ita tamen quod propter hoc nichil iurisdictionis dictorum episcoporum ullatenus adimatur.
Facta fuit hec commissio in provinciali concilio per iamdictum dominum Archiepiscopum congregato in sancta maiori ecclesia Ravennatensi de mandato Summi Pontificis super facto Tartarorum, ubi prefati episcopi erant presentes, et ut supra legitur in omnibus voluerunt.
Sub anno Domini millesimo ducentesimo sesagesimo primo, tempore domini Alexandri pape quarti, die quarto exeunte marcio, indictione quarta, presentibus testibus ad hec vocatis domino comite Rugerio de Bagnacavallo, domino Aymerico cardinali, et domino Guezo, cantore Ecclesie ravennatensis, Johanne Samantino de Forlivio, Alberto archipresbitero urianensi, brixiensi diocesis, Drudone, cantore sancte Ecclesie ravennatensis, Jacobino, clerico dicti domini Archiepiscopi, fratre Jacobo do Regio hospitalis sancti Johannis ierosolimitani, et Ugone notario liviensi, et aliis etc.
[6] Ego Bartholomeus filius quondam Cambii notarii, imperiali auctoritate notarius, dictis interfui, et mandato predictorum dominorum Episcoporum scripsi.
Ego Otavianus Bononie Electus, volens omnia supra scripta, quantum ad me spectat ratione bononiensis Ecclesie et Episcopatus bononiensis et iurisdictionis mihi competentis, valere et plenum robur ottinere in omnibus consensum prestitum per dominum magistrum Synigardum archipresbiterum bononiensem meo nomine, et bononiensis Ecclesie et Episcopatus Bononie, et omnis que fecit in supradictis et quibuslibet supradictorum approbo, et rata et firma habeo, et eis omnibus propria manu subscribo.