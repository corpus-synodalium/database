QUanquam omnes, et singuli nostri subditi, qui ad nostram Synodum venire tenentur, debeant nostra Statuta, et praedecessorum nostrorum Synodalia penes se habere scripto tenus; ne tamen eorum quispiam hoc omittat, et statutorum hujusmodi ignorantiam praetendere valeat, subditis eisdem praecipimus, et mandamus eos et eorum singulos ad hoc canonice praemonentes, quatenus hujusmodi statuta ad quamlibet nostram, et successorum nostrorum Synodum de caetero in quaternis antiquis, una cum novis eis additis fideliter, et integre deferant, nobisque, vel ei quem ad hoc deputabimus patenter ostendant in virtute obedientiae, et sub poena excommunicationis, ad quam contra rebelles, mediante justitia procedemus; nec reputabuntur sufficienter in Synodo comparere hi qui ea non deferent, ut est dictum. 
Si qui vero ea, vel eorum aliqua non habeant, faciant ipsa fideliter iterum transcribi suis sumptibus, et expensis. 
Exemplaria vero reperient ad hoc ex parte nostra posita Andegavi in domibus Joannis Coillant et Thomae Aprilis Clericorum nostrae Andegavensis Curiae juratorum. 
Praeterea licet turbatores jurisdictionis Ecclesiasticae ordinariae, cujuscumque status existant, autoritate Provincialium Conciliorum sint ipso facto excommunicationis sententia innodati, a qua nisi condigna prius satisfactione praestita, cessante saltem mortis articulo, non sunt aliquatenus absolvendi. 
Prout tamen datur nobis intelligi, nonnulli Sacerdotes seculares, et religiosi, potestate sibi permissa damnabiliter abutentes, ac eam, quam non habent nequiter usurpantes, excommunicatos hujusmodi de facto absolvere presumunt, nulla satisfactione prestita de offensa, in deceptionem, et grave periculum animarum, elusionemque et fraudem predictorum Conciliorum, ac Ecclesiastice jurisdictionis depressionem immensam. 
Quapropter omnibus, et singulis Ecclesiarum Rectoribus nobis subditis, et eorum loca tenentibus, sub poena suspensionis praecipimus, quatenus diebus Dominicis, et maxime in Quadragesimali tempore, turbatores hujusmodi denuntient, ut praemittitur, excommunicatos. 
Intimantes, quod absque satisfactione laesis et Ecclesiae praestita non merentur absolvi, nec eos reputabimus alias absolutos. 
Absolutionem autem eorum nobis, et quibus specialiter committemus, quatenus possumus, reservamus ex causa, eam quibusvis aliis interdicentes expresse. 
