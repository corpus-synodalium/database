IIa pars.
Incipiunt constitutiones.
Promissis in anterioribus Instructionum preludiis, oportet ut Constitutionum essencialia in subsequentibus subponamus.
Et, quoniam secundum beatum Gregorium, quod precipitur imperatur et quod imperatur necesse est fieri, et si non fiat, penam habet districte precipiendo mandamus infrascriptas Constitutiones ab omnibus et singulis nostre civitatis et diocesis inviolabiliter observari.
Sed et inter ipsas Instructiones pleraque posita sunt que summopere convenit observari.
In hac igitur hujus libelli secunda parte: primo, de statu, vita et conversatione personarum ecclesiasticarum, rebus et privilegiis earum; secundo, de ecclesiis et earum privilegiis, rebus et ornamentis; tercio, de officio et potestate rectorum et capellanorum et de regimine ecclesiarum et animarum; quarto, de divinis officiis et aliis ad ea pertinentibus; quinto, de penitentia, matrimonio, ordine, chrismate et aliis sacris rebus; sexto, de excommunicatione et interdicto; septimo vero, de diversis constitutionibus agitur.
(A0) De statu, vita et conversatione personarum ecclesiasticarum, rebus et privilegiis earum.
(A1) Statuimus et ordinamus ut omni anno synodus paschalis celebretur in ecclesia Mimatensi, vel ubi episcopus ordinaverit, feria quarta et quinta hebdomade illius qua cantatur Ego sum pastor bonus.
Hiemalis vero synodus celebretur eisdem diebus semper in ea hebdomada in qua festum beati Luce evangeliste occurrerit.
(A2) Omnes ergo et singuli, tam seculares quam religiosi, qui de jure vel de consuetudine ad synodum Mimatensem venire tenentur, die mercurii tempestive sanctam synodum intrent jejuni, in habitu congruenti et honeste se habeant in veniendo, stando et redeundo, in domibus quoque et extra, ut eorum honesta conversatio merito sit aliis in exemplum.
Qui vero ad synodum paschalem non venerint, vel venientes ante synodum expletam illicentiatim recesserint, ingressum ecclesie, presentis statuti auctoritate, sibi noverint interdictum, et si infra octo dies post ipsam synodum immediate sequentes, coram nobis vel officiali nostro non comparuerint, justam causam absentie, si poterunt ostensuri eos ipso facto ab officio et beneficio decernimus esse suspensos.
Sed, et si post alios octo dies post illos continue subsequentes, venire contempserint, eos excommunicationis sententie decernimus subjacere.
Ad hiemalem quoque synodum veniant qui tenentur, alioquin quinque solidos solvant, quos nisi infra octo dies post synodum ipsam immediate sequentes cellerario nostro Mimatensi persolverint, ipso facto se noverint esse suspensos.
(A3) Omnibus sacerdotibus precipimus quod in diebus sabbatis et in tempore Adventum Domini omnino a carnibus abstineant, nisi die tali festum Nativitatis Domini fuerit, vel nisi infirmitatis vel debilitatis necessitas, de consilio confessoris, aliud suaserit faciendum.
Sub excommunicationis pena precipimus ne aliqui clerici vel laid comedere carnes, ova vel caseum presumant diebus lune et martis quartam feriam Cinerum proxime precedentibus.
(A4) Ad hec nullus sacerdos logerium recipiat vel pactum faciat de mercede habenda pro aliquibus profanis sive secularibus operibus exercendis.
Sed nec aliqua opera inhonesta exerceat utpote de emissariis seu quibuslibet aliis que sacerdotalem dedeceant honestatem.
(A5) In locis in quibus, post sonitum campane vel bucine, de nocte, laici sine lumine ire prohibentur, clericos, hujus constitutionis auctoritate, eamdem prohibitionem volumus observare.
Alioquin pene propter hoc laicis imposite eos decernimus subjacere, quam per archipresbyteros vel per capellanos locorum ipsorum nostro nomine ab ipsis clericis exigi et levari volumus et mandamus.
Quam si forte legitime requisiti solvere renuerint, eamdem penam duplicatam per eos solvere per censuram ecclesiasticam compellantur.
Idemque de banno fructuum precipimus observari, ut per hec laicorum vitetur scandalum et clerici ab illicitis arceantur.
(A6) Interdicimus sacerdotibus et clericis in sacris ordinibus constitutis vel beneficia ecclesiastica habentibus, tabernas aut revendarias tenere aut quaslibet negotiationes inhonestas exercere, nec passim vilius emant ut carius vendant, ita quod ex hoc notari vel censeri merito valeant assidui seu publici mercatores.
(A7) Districte precipimus quod nullus sacerdos vel clericus, curatus vel non curatus, anniversariis que pro mortuis celebrantur vel etiam mortuorum exequiis extra propriam parochiam se immiscere presumat, nisi ad hoc fuerit specialiter requisitus.
Quodque aliquis parochialis sacerdos, vel etiam alius non curatus, super hoc faciendo requisitus, plures non advocet capellanos quam rogatus fuerit ab eo qui anniversarium fieri vel exequarium ordinator extiterit postulabit.
Sacerdos autem vel clericus qui se anniversariis seu etiam exequiis extra suam parochiam recipiendo pecuniam immiscuerit, non vocatus, ipso facto se noverit ab officio suo suspensum.
Et idem dicimus de sacerdote parochiali qui plures vocabit quam fuerit requisitus.
Ad hec sacerdos vocatus ad anniversarium aliunde veniens, vel etiam capellanus curatus illius parochie in qua anniversarium fiet, vel rector non nisi unum solum clericum pro sua societate ducat secum.
Presbyter vero de ipsa parochia in qua anniversarium fieret vocatus nullum clericum secum ducat.
(A8) Districtius quoque inhibemus ne clerici seu sacerdotes ad anniversaria convenientes in sabbato comedere carnes presumant; vinum quoque sibi temperent et se vino; honeste etiam se habeant et mature et pacifice ac sine murmure et cum gratiarum actione recipiant et comedant quod eis fuerit appositum, nec sibi parari faciant cibaria delicata, sed solum pro corporis refectione necessaria, ne longi temporis victum brevis hora consumat et ne que sua sed que Christi sunt querere videantur.
A crapula et ebrietate, a plausibus, risibus et cachinnis inconditis, ab inanibus fabulis, jocis et solaciis, a detractionibus et verbis otiosis atque superfluis, a rixis et contentionibus omnino abstineant.
Paulus quidem Corinthios reprehendit quia inconvenienter conveniebant Cenam Domini manducare.
Ante prandium benedictionem premittant et similiter post refectionem hymnum dicant, exemplo Domini qui in Cena prius benedixit et postea fregit.
Sed et a principio prandii usque in finem lectio ibi legatur, ubi propter hoc conventus decem sacerdotum vel plurium fuerit congregatus, precipue ubi annualia fient in ecclesiarum domibus seu in claustris, ut sic ab illicitis, superfluis et vanis confabulationibus compescantur.
(A9) In fine autem prandii sollemnis predicatio non fiat quia, tunc rubentibus buccis et farcis ventribus, non est hora congrua predicandi, sed dicant pro defuncto psalmum De profundis, cum collecta convenienti.
Si autem aliquis vivens sacerdotes vel pauperes refecerit, tunc dicatur versus: Salvum fac servum tuum, Domine.
V: Dispersit, dedit pauperibus.
V: Esto ei, Domine, turris fortitudinis.
V: Nichil proficiat inimicus in eo.
V: Domine, exaudi orationem meam.
V: Dominus vobiscum.
Oremus: Da, Domine, famulo tuo N. sperata suffragia obtinere ut qui hodie tuos famulos vel pauperes temporaliter refecit, sanctorum omnium simul et beati Laurentii martiris tui mereatur obtinere consortia cujus nunc est exempla secutus.
Per Dominum.
(A10) Caveant etiam ne vocati ad anniversaria venire contemnant.
Venientes autem partes suas piscium vel carnium vel hujus alibi non portent, sed nec agapas id est convivia pauperum vel sua in ecclesiis faciant.
Hec etenim sunt a sacris canonibus et bonis moribus aliena; pro anima vero illius cujus obtentu reficiuntur, hostias et preces Deo devote offerant et postea manducent, nam, secundum Apostolum, non est maximum si hii qui spiritualia seminant carnalia metant; juxta illud psalmi: Sumite psalmum, id est spiritualia, et Date tympanum, id est temporalia.
(A11) Annualia sive anniversaria in hebdomada sancta, in septimana paschali vel Pentecosten, in vigiliis festivitatum Beate Marie, diebus dominicis, in festivitatibus apostolorum et in aliis sollemnitatibus sive festis, fieri prohibemus.
Alioquin sacerdotes qui talibus diebus ad premissa convenerint gravite punientur.
Postremo in virtute sancte obedientie, precipimus ne quisquam, verbo aut facto, aliquos inducere vel retrahere presumat ne anniversaria fieri solita in ecclesiis, in quarum cimeteriis corpora defunctorum pro quibus fiunt sepulta sint, ibi faciant.
(A12) Clericus aliquis cum taxillis publice vel occulte ludere non presumat.
Clerici vero in sacris ordinibus constituti vel beneficium ecclesiasticum habentes, qui in platea vel in loco publico publice cum taxillis ludere presumpserit, ipso facto ab executione sui ordinis sint suspensis.
Ludere in premissis casibus, intelligimus illum qui transversat vel qui ludi est particeps vel lucrum exinde consequitur sive damnum.
Premissam tamen penam extendi nolumus ad ludentes socialiter et solacii causa et in domibus honestis et cum personis honestis, non ambitionis vel avaritie causa.
(A13) Inhibemus omnibus clericis et laicis nostre civitatis et diocesis ne aliquis in domo sua vel in aliena concubinam tenere presumat.
Clericus vero qui contra fecerit ipso facto ab ordine suo noverit se suspensum.
Laici vero si tercio moniti non destiterint, excommunicationis sententia innodentur.
(A14) Quicumque clericus in adulterio vel furto, presertim in sacrilegio, fuerit deprehensus, ipso facto noverit se suspensum.
Et nunquam in ecclesia, quam per sacrilegium violaverit, beneficium absque dispensatione obtineat, aliter nichilominus juxta delicti qualitatem legitime puniendus.
(A15) Nullus clericus securitatem aliquam vel fidejussionem prestet seu faciat coram quacumque persona vel curia seculari de stando vel parendo juri coram ea, nisi forte ratione feudorum vel possessionum que ab ea teneret.
(A16) Precipimus quod nullus clericus habens beneficium ecclesiasticum vel etiam in sacris ordinibus constitutus, jurare presumat, sine nostra vel officialis nostri licentia speciali, pro alieno debito, facto vel causa.
Sed nec coram quocumque domino, officiali, judice vel bajulo temporali, jurare vel respondere presumat.
Super publicationibus tamen testamentorum et super propriis vel ecclesiarum suarum causis jurare possint.
Laicus autem vel etiam clericus qui scienter dejeraverit et post competentem monitionem curie nostre infra decem dies non satisfecerit seu non adimpleverit quod juravit, ipso facto sit excommunicatus.
A qua sententia non absolvatur nisi per nos vel alium cui hoc duxerimus comittendum.
Et si postmodum per quadraginta dies vel amplius excommunicationem hujusmodi sustinuerit, pro qualibet quadragena a nobis vel officiali nostro, secundum statutum bone memorie domini Stephani, predecessoris nostri, in sexaginta solidis Turonensium puniatur.
Si vero clerici fuerint in sacris ordinibus constituti vel beneficiati et hujusmodi sententiam, post premissos quadraginta dies, trium mensium spacio animo sustinuerint indurato, beneficiati suis beneficiis, ipso lapsu temporis, noverint se privatos.
Clericos vero in sacris ordinibus constitutos qui beneficia ecclesiastica non habuerint, perpetuo reddimus inhabiles, absque nostra aut apostolice sedis speciali dispensatione, ad ecclesiastica beneficia obtinenda.
Laici vero sint infames nec ad testimonium vel ad alios actus legitimos vel publica officia admittantur.
Nullus tamen sacerdos aliquem parochianum suum perjurum vel infamen denunciare presumat, sine nostra vel officialis nostri licentia speciali.
(A17) In virtute obedientie precipimus ne aliquis monachus solus, absque uno saltem monacho socio, in villis seu ecclesiis commoretur.
Et ne religiosi aliqui, quantumcumque privilegiati, confratres vel benefactores suos in cimiteriis suis sepeliant tempore generalis vel specialis interdicti, nisi illi habitum illius religionis assumpserint et ad religionem ipsam, dimissis propriis bonis et familiis, transierint.
Sed nec confratres suos vel alios quoslibet excommunicatos vel interdictos aut etiam quoscumque alios quibus jura prohibent, ecclesiasticam sepulturam in cimeteriis suis vel ecclesiis sepelire presumant.
Cimeteria vero in quibus contra hujusmodi constitutionem aliqua defunctorum corpora fuerint tumulata reconcilianda erunt.
Idemque fiat si corpus heretici, schismatici vel pagani vel judei in cimeterio sepultum sit, ossibus illorum, si discerni ab ossibus fidelium poterunt, inde prius ejectis.
(A18) Quia publice utilitatis interest ne crimina remaneant impunita, sub excommunicationis pena precipimus ut si quis clericus homicidium, sacrilegium, incendium, raptum, rapinam, furtum vel adulterium et hujusmodi in nostra diocesi manifeste deprehensus fuerit commisisse, vel aliquem atrociter, nisi se defendendo et vim repellendo fecerit, vulnerasse vel mutilasse, capiatur per gentes nostras vel per archipresbyterum vel, illis absentibus, per rectorem vel capellanum illius ecclesie in cujus parochia talia commissa fuerint, et captus ad officialem nostrum per clericos adducatur, adjunctis sibi aliquibus laicis, si opus fuerit ad repellendam violentiam, si forte inferri per aliquos timeatur.
(A19) Interdicimus ne clerici clericaliter viventes, ratione sui patrimonii vel personarum, nec etiam persone ecclesiastice vel religiose aliquatenus per laicos tallientur aut eis exactiones seu onera aliqua extraordinaria imponantur.
Quod, si factum fuerit, talliantes et imponentes et consilium, opem et auctoritatem in hoc prestantes per censuram ecclesiasticam desistere compellantur.
Sed nec premisse persone de suis rebus propriis solvere teneantur pedagium sive leudam.
(A20) Sane Honorius papa tertius excommunicationis sententiam protulit contra omnes statutores et scriptores statutorum contra Ecclesie libertatem editorum, nec non et contra potestates, consules, rectores et consiliarios locorum ubi hujusmodi statuta fuerint observata, nec non et contra illos qui secundum ea presumpserint judicare, vel in publicam formam redicere judicata.
Hanc autem excommunicationis sententiam illos incurrere decernimus qui contra privilegia et libertates clericorum et ecclesiarum statuere, ordinare, precipere aut interdicere expresse vel indirecte, per se vel per alios, presumunt; ne quis in ecclesiarum vel clericorum clibanis panem coquat, vel in molendinis eorum molat; ne quis eis ignem det, vel aquam ferat; ne quis possessiones eorum colat aut defendat, sed impune destruat; aut ne quis aliquid commercium cum eis habeat, vel quomodolibet participet aut loquatur; aut eis de decimis, primiciis, oblationibus vel aliis juribus spiritualibus non respondeat; aut quod nullus minus V vel X solidis, vel panem, farinam, vinum, pannos, lumen vel hujusmodi seu minus quem valorem V vel X solidorum in hiis offerat aut hiis similia agunt et qui talia per gentes seu officiales suos facta requisiti non revocant cum effectu.
A qua excommunicationis sententia nullatenus absolventur, donec de damnis et injuriis propter hoc illatis satisfecerint competenter.
(A21) Districte igitur precipimus ne aliquis conjurationes, colligationes, confratrias seu alias quascumque obligationes fide vel juramento seu qualibet alia firmitate interpositis, facere presumat contra ecclesias vel ecclesiasticas personas seu contra ecclesiasticam libertatem, si premissas penas voluerit evitare.
(A22) Omnes sacerdotes nobis confiteantur, aut a nobis specialiter postulent et obtineant confessores.
(B0) De ecclesiis et earum privilegiis, rebus et ornamentis.
(B1) Missarum celebrationem non alibi quam in sacratis Domino locis, absque magna necessitate, fieri debere liquet omnibus quibus sunt Novi et Veteris Testamenti nota precepta.
Ideoque precipimus ut omnes ecclesias regentes et ecclesias et altaria non consecrata consecrari procurent.
Prohibemus ne deinceps quisquam ecclesias, capellas, oratoria, hospitalia vel alia pia loca et religiosa in diocesi nostra edificet, vel altare aliquod in locis illis erigat, sine nostra licentia speciali.
(B2) Altaria quoque per somnia et inanes quasi revelationes hominum construi prohibemus.
Nos enim loca talia, preter nostram aut successorum nostrorum licentiam constructa, interdicto ecclesiastico decernimus subjacere.
Sed et altaria portatilia ita lata et spatiosa fiant quod calix et hostia possint tute super illis convenienti distantia collocari.
(B3) Res profanas vel seculares, utpote vestes, saccos cum annona, dolia cum vino vel sine vino et alia hujusmodi poni in ecclesiis prohibemus et posita precipimus amoveri, archis operis et luminarie et confratrie dumtaxat exceptis.
Horrea quoque et cameras in eis fieri inhibemus et facta precipimus amoveri.
(B4) Corporales pallam non de serico aut de tincto seu operibus variato, sed solum de simplici albo panno lineo fieri prohibemus, precipientes ut munda et bene composita et plicata sit.
Debet autem habere quatuor in longitudine plicas, in latitudine vero tres.
(B5) Inhibemus ut nullus clericus vel laicus calices, libros, vestes sacras vel alia ecclesiastica ornamenta, per se vel per alium, vendere, distrahere, pignori obligare vel alias quomodolibet alienare presumat, absque nostra licentia speciali.
Qui vero contrafecerint clerici in sacris ordinibus constituti, suspensionis, laici vero et clerici in minoribus constituti, excommunicationis incurrant sententias ipso facto.
Qui autem tales res in pignus scienter receperit, eas illi ecclesie cujus sunt libere restituere teneatur, nulla recuperata pecunia ab eadem.
Sed et quicumque clericus vel laicus, regularis vel secularis, res hujusmodi, pro quocumque debito, cujuscumque rectoris vel capellani seu ecclesie, propria auctoritate, capere presumpserit, preter penam excommunicationis quam ipsum incurrere decernimus, ipso facto a debito ipso cadat.
Sed nec ecclesias vel quelibet beneficia ecclesiastica ad collationem seu ordinationem nostram pertinentia, vel res vel possessiones vel jura eorum aliquis fidejubendo vel alio modo obliget pro debitis alienis nec etiam, absque nostra licentia, pro se ipso.
Quod si fecerit, ad solutionem talium debitorum successor ejus vel ecclesia minime teneatur, nisi creditor aperte probaverit pecuniam ipsam in ecclesie utilitatem fuisse conversam.
(B6) Sub pena suspensionis ab officio, prohibemus ne capulle baptizatorum ponantur in aliis quam in ecclesiasticis usibus, ut videlicet inde fiant superpellicia vel cortine et alia hujusmodi que ad cultum divinum et servicium ecclesiasticum pertinere noscantur.
(B7) Ne domini vel judices seculares aut bajuli vel officiales seu nuncii curie secularis in ecclesiis vel cimeteriis vel in ecclesiarum atriis, causas, lites, contentiones seu placita audiant penitus prohibemus.
Sed nec sententias ibi proferant nec precepta, banna edicta, subtractiones vel executiones faciant, nec aliquos ad quamcumque corporalem penam condemnatos per loca ipsa deducant.
Tales enim sententie et processus reprobantur a jure.
Sed nec aliqui congregationes, conciones, concilia, parlamenta vel choreas facere vel cantilenas dicere vel mercata tenere vel merces vendere vel aliqua ludibria seu inhonesta agere ibi presumant.
In dictis quoque locis et infra spacia illis adherentia a jure privilegiata patibula, furcas, costella et similia poni et posita teneri et quelibet alia inhonesta fieri districtius inhibemus.
(B8) Sub excommunicationis pena precipimus ne quisquam laicorum vel officialium curie secularis aliquem hominem vel bona seu res ejus de ecclesia vel ejus atrio, cimeterio, hospitali vel domo religiosa, quantumcumque gravia maleficia perpetraverit, violenter extrahat, sine nostra vel officialis nostri licentia speciali, nisi publicus latro fuerit, vel nocturnus depopulator agrorum, seu qui homicidium vel mutilationem membrorum vel furtum seu violentiam in ipsis ecclesiis vel cimeteriis commisit, credens se in illis et ab illis posse defendi et in hiis etiam casibus nostra vel officialis nostri habeatur licentia specialis.
(B9) Quoniam quicquid habent clerici pauperum esse debet, districte precipimus omnibus rectoribus et curatis ut in suis ecclesiis hospitalitatem teneant congruentem, proviso tamen quod ecclesias ipsas in prandiis, cenis vel albergis et similibus, vel quibuslibet aliis gravaminibus, laicis vel quibuscumque personis non submittant, aut de novo illis eas quocumque modo tributarias vel censuales faciant, si condignam effugere voluerint ultionem.
Sed nec de ecclesiis aut rebus vel negociis ecclesiasticis laicorum judicio aut voluntate quoquo modo disponant.
Laici autem seu alii quilibet qui in premissis aut in talliis, toltis, questis, indebitis serviciis vel similibus, ecclesias seu ecclesiastica bona quomodolibet gravare aut ecclesiasticas personas ad hoc quomodocumque compellere presumpserint, nisi legitime moniti a talibus destiterint aut jam commissa emendare distulerint, excommunicationis sententie volumus subjacere.
(B10) Statuimus quod si res vel pignora alicujus ecclesie vel clerici vel persone ecclesiastice, absque judicis ecclesiastici auctoritate violenter capte vel capta fuerint et detenta, captores seu detentores hujusmodi moneantur ter a rectore loci seu capellano curato quod ea libere et integre restituant.
Quod si forte sic moniti facere contempserint, ipsos quos ex tunc in hiis scriptis excommunicamus, excommunicatos per rectores seu capellanos eosdem publice precipimus nunciari.
Et si pignoratio vel violentia hujusmodi per dominos temporales aut eorum auctoritate facta fuerit requirantur et ipsi et simili modo moneantur per eosdem rectores et capellanos ut res et pignora hujusmodi libere et integre absque aliqua retentione sumptuum, restitui faciant cum effectu; alioquin ipsos eidem excommunicationis sententie decernimus subjacere.
Quod, si forte in eadem duricia perstiterint, cessetur a divinis in parochia vel parochiis in quibus hec commissa fuerint et etiam in quibus idem domini morabuntur, secundum antiquam consuetudinem et statutum.
Simili quoque modo cessari precipimus ubicumque clericus per laicalem potentiam captus tenebitur, absque nostra licentia speciali.
(B11) Interdicimus ne rectores et beneficiati de pecunia ratione ecclesiarum suarum adquisita, emant possessiones seu redditus perpetuos suo nomine vel etiam alieno.
Sed ad opus ecclesiarum suarum et earum nomine confici faciant instrumenta.
Alioquin tanquam fures et sacrilegi punientur.
Nullus autem laicorum, sub excommunicationis pena, bona decedentium clericorum, occasione ecclesie adquisita occupare aut detinere presumat, sed ad utilitatem ipsius ecclesie conserventur.
Ad hec jubemus ut rectores et beneficiati in edificiis et reparationibus ecclesiarum et domorum, in libris quoque et ornamentis et aliis et divinum cultum necessariis, juxta facultates ipsarum ecclesiarum studeant, cum opus fuerit, taliter se habere quod eorum exemplo parochiani et alii ad hoc merito invitentur, precipue cum ipsi de jure ad talia possint cogi.
(B12) Omnibus sacerdotibus nostre civitatis et diocesis interdicimus ne quisquam eorum cum calice ligneo vel vitreo vel stagno vel plumbeo vel de peltro vel de auricalco vel de electro, infra diocesis nostre fines, ulterius celebrare presumant.
Habeant igitur unaqueque ecclesia calicem argenteum cum patena.
Rectoribus et curatis omnibus precipimus ut in suis ecclesiis habeant thecas seu vasa enea, stagnea vel argentea, in quibus possint honeste eucharistiam servare et custodire et, cum opus fuerit ad infirmos deferre.
(B13) Districte precipimus omnibus archipresbyteris ut ecclesias suorum archipresbyteratuum visitantes fieri faciant libros, superpellicia et alia ornamenta ecclesiastica competentia et domos necessarias et decentes.
Et si quos clericos vel laicos vel religiosos in hoc contumaces invenerint vel rebelles, nobis studeant intimare ut ad hoc per nos congruis remediis urgeantur.
(B14) Precipimus ut in unaquaque ecclesia ante vel post vel supra quodlibet altare sit imago vel sculptura seu pictura vel scriptura expresse designans et cuilibet intuenti manifestans in cujus sancti nomen et honorem sit ipsum altare constructum.
(C0) De officio et potestate rectorum et capellanorum et de regimine ecclesiarum et animarum Christi.
(C1) Statuimus, monemus atque precipimus omnibus rectoribus et capellanis curatis ecclesiarum civitatis et diocesis Mimatensis ut, in suis ecclesiis infra mensem a die recitationis presentis constitutionis comptutandum, residendam faciant personalem et hospitalitatem ibi teneant prout facultates ecclesiarum suarum commode poterunt supportare.
Alioquin, presentis constitutionis auctoritate, ab ipsis beneficiis noverint se suspensos, nisi de nostra abstinuerint licentia speciali.
Precipimus quoque ne aliqui vicarios in ecclesiis suis pro se constituant nec ad studia vadant nec peregre proficiscantur, neque diocesim nostram causa alibi moram trahendi egrediantur nec aliene jurisdictioni se subjiciant, absque nostra licentia speciali.
(C2) Cupientes hospitalitatem in ecclesiis observari, interdicimus ut nullus ecclesias assenset vel ad firmam det seu concedat, absque nostra licentia speciali.
Sed et si quis, ex aliqua rationabili causa assensandi seu ad firmam dandi licentiam a nobis obtinuerit, non tamen alicui seculari persone vel officium aliquod in quacumque seculari curia gerenti, assensare seu ad firmam dare presumat.
Alioquin contractum ipsum nullas vires habere decernimus et ipsum ad firmam dantem a beneficio ducimus suspendendum.
Contractum vero ad firmam dationis jam initos seu celebratos revocamus et omnino viribus vacuamus.
In hac autem prohibitione non intelligimus comprehendi ecclesias capituli Mimatensis de gratia speciali, ita tamen quod ipsi diligenter provideant ut in ipsis ecclesiis hospitalitas observetur et domus ecclesiarum ipsarum, cum expedierit reficientur et meliorentur.
Districte precipimus omnibus rectoribus, archipresbyteris, curatis et aliis ne propter debitum proprium vel ecclesie sue propria auctoritate, denegare presumant quibuscumque personis ingressum ecclesie aut aliqua ecclesiastica sacramenta.
Nullus insuper eorum causas matrimoniales vel pignorum aut alias audire presumat.
(C3) Statutum fuisse a nostris predecessoribus denunciamus quod, quandocumque aliquem in parochia cujusquam capellani testamentum vel quamlibet ultimam voluntatem ordinare vel disponere contigerit, post mortem testatoris, per ejusdem parochie capellanum moneantur heredes vel heres, vel ipsius ultime voluntatis exeeutor seu exeeutores, vel ille seu illi penes quem vel quos scriptura hujusmodi ultime voluntatis fuerit, quod ipsam, infra quadraginta dies a tempore obitus testatoris computandos, nobis vel officiali nostro apertam vel aperiendam exhibeant, ne elemosine seu legata ad pias causas remaneant insoluta, et ut pia ultima testatoris voluntas debitum sorciatur effectum.
Quod si infra premissos XL dies exhibita non fuerit, infra XX dies post dictos XL immediate subsequentes, id nobis vel officiali nostro notificet loci capellanus ut eadem defuncti dispositio modo debito requiratur et detentores ipsi tanquam supressores ejusdem scripture vel dispositionis, si necesse fuerit, pena debita puniantur.
(C4) Statuimus ut heredes vel successores defuncti qui juraverant solvere seu reddere pecuniam vel res alias seu legata, moneantur ut, sicut ille juraverat, ipsi cuncta adimpleant et ad hoc, si necesse fuerit, per censuram ecclesiasticam, sicut justum fuerit, compellantur.
(C5) Quia nichil est quod magis debeatur hominibus quam ut eorum supreme pie voluntatis eulogia impleantur, statuimus atque ordinamus ut quicumque de bonis suis testari atque de anima sua disponere voluerit, rectorem suum seu capellanum curatum, qui ejus nosse debet conscientiam et conditionem et a quo ecclesiastica sacramenta vivens recepit, advocet, per quem salubrius et juvari et dirigi poterit in hiis que ad salutem anime sue pertinent peragendis.
(C6) Precipimus quoque in virtute sancte obedientie universis rectoribus ecclesiarum et curatis, ut annis singulis in tribus diebus dominicis continuis, post reditum suum de paschali synodo, publice intra missarum sollemnia moneant generaliter omnes et singulos executores testamentorum et quarumlibet ultimarum voluntatum et dispositionum et etiam quoslibet heredes et successores et generaliter quascumque personas qui seu que tenebuntur aliqua dare, solvere vel facere ad pias causas seu quoslibet pios usus, juxta defunctorum dispositiones ut illa, infra anni spacium a testatoris obitu computandum, dare, solvere et facere teneantur, nisi quod agendum est prolixius tempus necessario de sui natura vel ex testatoris dispositione exposcat.
Hec autem locum habere intelligimus in casibus post presentis constitutionis editionem futuris.
In hiis vero que ante presentis constitutionis promulgationem dari, solvi vel fieri debuerunt, annum ipsum a recitatione presentis constitutionis decernimus computandum.
Alioquin qui, infra premissum tempus, hec adimplere neglexerint, excommunicationis sententiam merito poterunt formidare.
Eisdem quoque rectoribus et capellanis, sub pena suspensionis ab officio, precipiendo mandamus ut, infra XX dies post lapsum anni premissi, nobis vel officiali nostro fideliter denunciare procurent personas quas noverint, in suis parochiis, que premissa sunt infra premissum tempus non adimplesse, ut vel per nos ad hoc per excogitata remedia urgeantur, vel per nos ipsos prout jura suadent pie ipsorum decedentium voluntates executioni debite demandentur.
(C7) Relicta autem ad pias causas in extrema voluntate coram sacerdote parochiali seu curato et duobus aut tribus testibus firma decernimus permanere.
Ad hoc precipimus rectoribus et capellanis ut moneant notarios in suis parocchiis commorantes quod legata ad pias causas reddant eis scripta et, ne remaneant insoluta, illa officiali nostro insinuare festinent.
Tabelliones vero qui testamenta defunctorum publicare et complere ad relicta ad pias causas, post competentem monitionem, distulerint, excomunicationi supponantur.
(C8) Precipimus quoque et preceptum fuisse hactenus declaramus ut testamentorum seu quarumlibet ultimarum voluntatem exeeutores titulo emptionis vel quovis alio nichil omnino, propria auctoritate, de bonis retineant testatoris, nisi forte ab illo legatum sibi expresse fuerit vel concessum.
Qui vero contra fecerint precium amittant, si ex causa emptionis se dixerint retinere; si vero ex alia causa judicis arbitrio puniantur.
(C9) Predecessorum nostrorum vestigiis inherentes, permittimus de gratia speciali, quod clerici beneficiati nostre civitatis et diocesis, solutis omnibus ecclesiarum et beneficiorum suorum debitis, disponere possint libere et testari dum mentis sue compotes existunt, de bonis mobilibus et se moventibus obtentu ecclesiarum et beneficiorum suorum adquisitis, ita dumtaxat quod ecclesias suas beneficia et domos utensilibus et animalibus que agriculture ipsius ecclesie prius deputata sunt nequaquam spolient, sed illa et insuper sufficientia victualia et sumptus necessarios usque ad novos fructus colligendos pro futuri successoris et servitorum ecclesie ac ministrorum ecclesie necessariorum congrua sustentatione et omnibus aliis ecclesie oneribus supportandis reservent.
Hanc autem disponendi et testandi gratiam extendi nolumus ad eos qui minus legaverint pro ornamentis et utilitatibus ecclesiarum suarum quam legaverint vel mortis causa vel quomodolibet alio modo in ultima sua voluntate dederint seu reliquerint alicui alii persone, ecclesie, collegio vel universitati, excepta sola Ecclesia Mimatensi, nec etiam ad eos qui alibi quam in suis ecclesiis, vel in majori Mimatensi Ecclesia, vel in sepulcris parentum suorum elegerint sepeleri, nec etiam ad donatos religionis seu ordinis cujuscumque.
(C10) Executoribus autem testamentorum seu ultimarum voluntatum predictorum beneficiatorum inhibemus expresse ne ad exeeutionem aliquam, nisi in apprehendendo et conservando testatoris bona et in expensis funerariis faciendis procedere aliquo modo attentent, priusquam dispositionem seu testamentum hujusmodi nobis ostenderint, ut sic videre possimus utrum, in ordinatione rerum et anime, Deum pre oculis habuerint testatores.
Alioquin eos excommunicationis sententie decernimus subjacere et insuper quod per eos fieret carere decernimus robore firmitatis.
(C11) Res autem immobiles et facultates clericorum decendentium, intuitu ecclesiarum, post diem ordinationis sue acquisitas, ad ecclesiam ad quam titulati fuerunt seu cui deservierunt decernimus pertinere, quia nullus eis heres proximior esse debet quam ecclesia que ipsos Domino sociavit.
(C12) Divinationes, sortilegia, facinationes, persoclamia, auguria et alia quelibet similia supersticiosa remedia, sive in precantationibus et conjurationibus sive in notis quas brevia seu caractères vocant, aut etiam in quibuscumque rebus suspendendis vel ligandis consistant, tanquam damnata, ab omnibus Christi fidelibus nostre civitatis et diocesis observari ac fieri eisque fidem adhiberi penitus prohibemus.
Nullus ergo paganorum morem secutus ad divinos, sortiarios, magos vel augures pro vita vel morbo vel pro morte hominum seu animalium vel pro rerum amissione aut contra grandines et tempestates, aut ut a viro vel muliere magis ametur, aut pro quolibet alio remedio vel consilio supersticioso ab illis expetendo recurrat, aut eos in domum suam, quasi ut malum foris mittant vel ut maleficium inveniant, introducat.
Nullus etiam per sortes quas sanctorum seu apostolorum vocant aut cujuscumque scripture inspectione divinationis scientiam profiteatur aut futura promittat, aut quelibet maleficia in tabulis vel codicibus seu in astrolabio requirat.
Nulla mulier se nocturnis horis equitare cum Diana, dea paganorum, vel cum Herodiade seu Bezozia et innumera mulierum multitudine profiteatur.
Hec enim demoniaca est illusio.
Nemo in herbarum collectionibus carmina, incantantiones aut alias observationes preter dominicam orationem et symbolum adhibeat.
Nec in brevibus suspendendis vel ligandis aliquid preter illa scribat.
Demonium tamen sustinenti licet petras et herbas sine incantatione habere.
Dies quoque egyptiaci, constellationes, lunationes, kalende januarii, initia mensium, dies, menses, annus, cursus lune, solis et siderum supersticiose observari non debent, credendo videlicet in illis virtutem seu necessitatem inesse, quoniam superiora non sunt causa rerum sed signa.
Sed, nec in premissis diebus seu temporibus mense cum epulis vel lampadibus in domibus sunt parande, vel per vicos et plateas cantores et chori ducendi.
Nulla etiam tempora sunt fausta vel infausta existimanda, ut quis in eis nolit aut velit aliquid inchoare.
Nec ad volatum vel garritum avium, vel ad motum alicujus membri, vel ad alicujus animalis aspectum aliquid est prospere venturum vel non pronosticandum.
Interdicimus etiam ne quis per XII celi signa nascentium in illis mores, actus, eventus aut effectus predicere presumat et, ne pro domo fabricanda aut conjugio sociando vel hujusmodi illa observet.
Quicumque autem post prohibition quas in missarum sollemnis diebus dominicis per sacerdotes fieri precipimus, contra premissa fecerint, ingressus ecclesie et ecclesiastica eis omnino interdicantur et, si necesse fuerit, excommunicationis vinculo innodentur aliisque juris remediis arceantur.
(C13) Quia plurimi se esse questores hospitalium, ecclesiarum et locorum religiosum et piorum falso mentientes falsas litteras portant, aliqui etiam falsa et adulterina signa sibi imponunt, nonnulli quoque sanctuaria se deferre pretendentes, abusiones multas in religionum et ecclesiarum ac locorum quorum nomine questas exercent, infamiam et scandalum populorum proponunt.
Idcirco volentes circa hoc remedium quale possumus adhibere, vobis omnibus et singulis rectoribus et curatis, in virtute sancte obedientie, precipimus ut de cetero nullum questorem in vestris ecclesiis, sine nostris vel Bituricensibus aut apostolicis litteris admittatis, nec etiam cum litteris nostris vel Bituricensibus aut apostolicis eos sanctuariis seu reliquiis, crucibus vel cartellis seu cedulis uti sinatis, nisi idipsum specialiter nostre vel Bituricenses aut apostolice littere continerent.
In virtute quoque sancte obedientie vobis precipimus quod non observetis.
Sed nec tunc, ultra id quod nostre vel Bituricenses aut apostolice littere continebunt, in plebis deceptionem et scandalum eos aliqua dicere permittatis.
Remissiones quoque, seu indulgentias per alios quam per dominum papam, vel per dominum Bituricensem archiepiscopum seu per nos concessas, recitari nullatenus permittatis.
Ab eisdem autem questoribus, occasione faciendi questam, nichil omnino exigere aut ex pacto oblatum recipere presumatis.
Illud autem notum fieri volumus universis omnes questas et questores prohibitos esse per felicis recordationis dominum Nicholaum papam quartum per quas Terre Sancte negotium impeditur.
Qui vero falsis litteris uti invenientur, capti ad nos ducantur.
(C14) Precipimus quod nullus archipresbyter vel quivis alius absolvere presumat, preterquam in mortis articulo, quoslibet transgressores nostrarum constitutionum ab aliqua excommunicationis, suspensionis vel interdicti sententia, absque nostra licentia speciali; nos enim absolutionem talium decemibus esse nullam.
Concedimus tamen specialiter omnibus rectoribus parochialibus quod parochianos suos absolvere possint, secundum formam Ecclesie, ab excommunicatione quam aliqui eorum parochiani incurrerunt, vel in posterum forte incurrent, mercando, vendendo vel emendo preterquam victualia, excepto blado, in diebus dominicis vel festivis, contra sententias a nostris predecessoribus promulgatas, injuncta talibus pro culpe modo penitentia salutari.
Si quid autem ab absolvendis recipi contigerit, illud in ornamentis et usibus ecclesie sue parochialis decernimus convertendum.
Hanc etiam absolutionem officialis curie nostre facere possit.
(C15) Eidem quoque officiali concedimus ut eos, qui clandestine matrimonia contraxerunt quique talibus contractibus ex certa scientia interfuerunt, ab excommunicationis sententia in tales a nostris predecessoribus et etiam auctoritate concilii provincialis promulgata, absolvere possit.
Et eos etiam qui pro eo quod divinum turbarunt officium nolentes exire ecclesiam, prout infra dicetur, excommunicationis sententiam incurrerunt.
Et etiam illos qui contra predecessorum nostrorum sententias in festo beati Privati martyris non verentur servilia opera exercere, quam absolutionem curati et rectores sibi noverint interdictam.
Et rectores et curatos tantum qui pro eo quod ad synodum non venerunt suspensionis vel excommunicationis sententias incurrerunt.
Eidem insuper officiali concedimus quod tam masculos minores XIV annis quam mulieres, et etiam infirmos in mortis periculo ac etiam perpetua corporis impotentia debilitatos, ita ut ad Sedem Apostolicam accedere non possint, qui, propter manuum injectionem in clericos vel ecclesiasticas personas, in canonem promulgate sententie inciderunt, tum propter etatis, tum propter sexus fragilitatem, tum propter perpetuum impedimentum, ab hujusmodi excommunicationis sententia possit absolvere vice nostra.
Idem quoque officialis absolvere possit eos qui scienter dejeraverunt et, post competentem monitionem, infra decem dies non satisfecerunt quos per constitutionem nostram excommunicationis vinculo constat esse ligatos.
(C16) Districtius inhibemus ne aliquis sacerdos non habens parochiam sive animarum curam, matrimonia celebret, corpora defunctorum sepeliat, baptizet, confessiones audiat, eucharistiam aut alia ecclesiastica sacramenta populo ministret, sine nostra aut illius cui animarum cura in loco commissa est, in casibus in quibus ei committere licet infra in prima constitutione tractatus de penitentia scriptis, licentia speciali, cum constet absolutiones et remissiones ab eo, absque licentia hujusmodi tanquam a non suo judice factas, nisi dumtaxat in casu necessitatis, nullius fore momenti.
Nemini etenim licet falcem suam in messem mittere alienam juxta illud.
Ingressus es ut advena, numquid ut judices.
(C17) Sed nec aliquis sacerdos, in alterius ecclesia vel parochia, diebus dominicis vel aliis sollemnibus, nec etiam in diebus lune, nec in festis animarum, missas publicas vel privatas celebrare aut induere sacerdotalibus vestibus se presumat, donec rector vel capellanus curatus missam celebraverit, nisi de ipsius capellani licentia vel rectoris.
Cum et secundum canonicas sanctiones, nulli sacerdoti liceat missas peculiares sive privatas dicere, per quas populus a publicis missarum sollemniis, que hora tertia canonice fiunt, abstrahatur.
Nec absque episcopi licentia saltem tacita vel generali missas publicas celebrare vel baptizare aut aliquid aliud agere.
(C18) Ad hec nullus sacerdos, quantumcumque requisitus, absolvere presumat mortuos in aliquo cimeterio, diebus dominicis et lune, nec in festis animarum, donec sacerdos parochialis vel rector absolutionem suam generaliter vel specialiter fecerit.
Sed nec tunc sollemniter, sed tantum simpliciter, cum stola et aqua benedicta, absolvat.
Sed nec aliquis extraneus sacerdos admittatur ad celebrandum, prout inter Instructiones dictum est.
(C19) Sub pena suspensionis a beneficio, quam contra facientes incurrere volumus ipso facto, precipimus ut clerici qui elemosinas seu capellanias a fidelibus per civitatem nostram et diocesim pro tempore ordinatas in posterum recipient, infra duos menses a receptione hujusmodi computandos, se personaliter coram nobis debeant presentare ut videre possimus an honesta sit eorum vocatio et utrum digni sint ad talia evocari et ut a nobis licentiam et auctoritatem recipiant celebrandi et orandi pro animabus eorum qui capellanias seu elemosinas hujusmodi ordinarunt.
Qui vero hactenus receperunt infra duorum mensium spatium a publicatione presentis constitutionis, id ipsum facere teneantur.
Ad hoc unusquisque rector et curatus teneatur in pascali synodo notificare nobis capellanias seu elemosinaris hujusmodi quas in sua parochia vacare contigerit anno illo, et eas etiam quas inibi de novo ordinari continget, et insuper illas quas seu quarum bona heredes aut alii quilibet sibi retinent nec illas ordinant juxta eas constituentium voluntates ut, vel per nos vel per curiam nostram ad subtractorum restitutionem et ad voluntatis ejusdem exeeutionem per censuram ecclesiasticam compellantur et, si necesse fuerit, velut ingrati et sacrilegi puniantur.
(C20) Districte precipimus omnibus sacerdotibus, cujuscumque conditionis existant, ne res alienas seu damna date seu forefacta sibi ut aliis restituant vel emendent in penitentia assignata restituere seu emendare differant, vel sibi vel suis retinere presumant.
Sed, mora et fraude cessantibus, illis integraliter restituant quibus est restitutio facienda.
Alioquin quod receperunt, cum verecundia publice restituere et tantumdem de suo pauperibus erogare cogentur.
Nullus quoque ab infirmis donationes bonorum suorum recipiat, prout inter Instructiones, ubi de penitentia agitur, est premissum.
(C21) Quoniam quod medicamenta morbis, hoc jura et constitutiones exhibent negociis, idcirco rerum magistra experientia suadente, novis negociorum morbis nova quippe antidota preparamus, statuimus igitur ut nullus rectoriam seu vicariam alicujus ecclesie, in diocesi nostra, a quocumque recipere vel etiam tenere presumat, nisi a nobis illius ecclesie curam receperit animarum.
Nullus quoque prior seu rector alicujus ecclesie, sive sit regularis sive secularis, in ecclesia sua capellanum aliquem ponat ad curam animarum ibi exercendam, sine nostro consilio et assensu, nisi in casibus infra in prima constitutione tractatus de penitentia scriptis.
(C22) In ecclesiis vero parochialibus in quibus monachi habitant, populus per monachos non regatur nec per eos animarum cura exerceatur.
Nulli etiam religiosi ecclesiis, capellanis seu beneficiis nostre diocesis novos census imponant nec veteres augeant, nec proventus vel partem proventuum vel bona seu jura alicujus ecclesie, capellanie seu beneficii sui vel suorum prioratuum seu monasteriorum vel membrorum illorum usibus applicare, nec illas in prandiis, procurationibus seu albergis et similibus gravare presumant.
Nec quaslibet portiones seu provisiones solitas seu antiquas quibuscumque sacerdotibus vel clericis debitas quomodolibet diminuant seu defraudent.
Sed nec ecclesias, capellanias, proventus seu beneficia clericis secularibus quomodocumque et per quoscumque assignari solita, cum vacaverint, propriis suis beneficiis vel prioratibus seu monasteriis suis vel membrorum, aliis usibus quomodolibet applicare vel etiam quibuscumque personis religiosis conferre presumant.
(C23) Decedentibus insuper seu cedentibus capellanis, rectoribus, vicariis seu quibuslibet beneficiatis quorum presentatio ad eos pertinere dignoscitur, bona illorum mobilia vel immobilia seu etiam se moventia nullatenus occupare seu de illis disponere vel se intromittere quoquomodo presumant, quoniam illa ad decedentium ipsorum capellanias, ecclesias vel titulos seu eorum successores pertinere noscuntur.
Si qui vero hactenus contra premissa fecerunt vel in posterum forsitan fecerint, nisi talia infra spatium duorum mensium legitime requisiti revocaverint seu restituerint cum effectu, quod egerint irritum habeatur.
Et insuper tam ipsi quam qui scienter talia ab eis receperint, nisi infra premissum duorum mensium spatium totaliter sic recepta dimiserint, excommunicationis sententie se noverint subjacere.
Quando igitur aliqua beneficia ad que ipsi debent presentare personas vacare contigerit, illos nobis vel successoribus nostris ad ea presentare studeant quos litterarum scientia, morum gravitas, vite honestas, fame claritas et origo legitima probabiles reddant.
(C24) Nullus presbyter donatus cujuscumque religionis seu qui professionem seu obedientiam fecerit regularem, sive jam habitum religionis ipsius susceperit sive nondum susceperit, curam animarum in diocesi nostra, sine nostra speciali licentia, recipere vel exercere, vel habitam retinere presumat.
Sed et si aliquis curatus seu a nobis beneficiatus nostre diocesis efficiatur donatus vel conversus cujuscumque religionis, curam seu beneficium hujusmodi, infra trium mensum spatium a tempore conversionis seu donationis hujusmodi, dimittere, teneatur; alioquin contra facientes excommunicationis vinculo innodamus et insuper curas quas tenent vacare decernimus ipso facto.
(D0) De divinis officiis et aliis ad ea pertinentibus.
(D1) Precipimus quod in singulis ecclesiis nostri episcopatus omni die ad vesperas et nocturnos de beato Privato et de illo sancto in cujus nomine principaliter ecclesia in qua divinum officium dicitur constructa est, fiat commemoratio specialis et eorum festa celebrentur sollemniter.
(D2) Omnibus sacerdotibus precipimus ne, filiis suis illegitimis sibi ad altare ministrantibus divina officia celebrare presumant.
(D3) Omnibus insuper curas regentibus precipimus ne horas canonicas vel aliud quodcumque officium ecclesiasticum sine superpellitio in ecclesiis dicere vel celebrare presumant.
Jubemus omnibus religiosis et secularibus curas et populos regentibus nostre diocesis ut libros ecclesiasticos habeant et eum modum et ritum in dandis et administrandis sacramentis ecclesiasticis necnon et in diurnis atque nocturnis divinis officiis teneant et observent, quem tenet et observat nostra Ecclesia Mimatensis, ideoque unaqueque ecclesia habeat ordinarium Ecclesie Mimatensis.
(D5) Decens quoque est ut historie seu legende illorum sanctorum quorum corpora in nostri diocesi requiescunt, in unaquaque nostre diocesis ecclesia habeantur.
Illud tamen districte precipimus ut quelibet ecclesia, in qua corpus alicujus sancti requiescere dicitur, illius historiam habeat seu legendam.
(D6) Districte precipimus nequisquam sacerdotum nostre diocesis missam celebraturus audeat sibi amictum imponere nisi primo linea camisia aut, illa deficiente, superpellicio sit indutus.
Sed nec in officio misse aliquis utatur superpellicio vel camisia quibus, secundum professionem suam, in quotidiano usu utitur et communi.
Nullus etiam, aliquo sacro indumento pretermisso, celebrare presumat.
(D7) Prohibemus ne pueri calicem cum vino et hostia preparent sacerdoti celebrare volenti.
Sed vel ipse sacerdos vel alius adultus et discretus hoc agat.
Ipse tamen sacerdos semper aquam in calice mittat.
Sed nec aliquis discalciatus et sine superpellicio vel capa clausa et illotis manibus, sacerdoti celebranti ministrare presumat.
(D8) Nullus sacerdos secundo nubentes benedicere presumat, sive vir transeat ad secundas nuptias sive mulier, hoc enim non est iterabile sacramentum.
Si tamen vir vel uxor qui in primis nuptiis benedictionem non receperunt ad secundas nuptias transierint et contraxerint cum illis qui alias benedicti non fuerint, nichil prohibet tales nuptias benedici.
Licet autem conjuges qui benedictionem receperunt, se camaliter non cognoverint, alter eorum ad secunda vota transiens benedici non debet.
(D9) Precipimus ut rectores et curati, statim audita morte alicujus sui parochiam seu parochiane, absolvant animam illius cum psalmo De profundis et Kyrie eleison et Pater noster, etc.
A porta inferi et cum oratione: Inclina, Domine, aurem tuam, vel alia competenti.
(D10) In ecclesia consecrata, sanguinis vel seminis effusione aut incendio vel violentia polluta, priusquam per nos fuerit reconciliata arctius prohibemus divina officia celebrari.
Sed et si in cimeterio consecrato hec contigerint, vel si excommunicatus vel infidelis ibi sepultus sit, tunc ante reconciliationem per nos factam, nec in ecclesia celebretur nec in cimeterio sepeliatur; cum enim ecclesie et cimeterii una et eadem immunitas esse noscatur, uno violatio aliud merito violatum esse censetur.
(E0) De penitentia, matrimonio, ordine, chrismate et aliis sacris rebus.
(E1) Nullus sacerdos cui a nobis animarum cura commissa non fuerit, parochianum alterius ad confessionem admittat, absque nostra licentia et assensu, nisi forte parochiali sacerdote in egritudine constituto, vel nisi tanta fuerit populi multitudo quod ad confessiones audiendas parochialis sacerdos sufficere non possit.
In quibus casibus, concedimus quod hoc possit, de parochialis licentia sacerdotis, et etiam in gravis articulo necessitatis.
(E2) Quamvis omnes fideles in tribus anni temporibus, videlicet in Natali, in Pascha et Pentecosten, ad communionem corporis et sanguinis Domini sint monendi, precipimus tamen ut clerici saltem bis, laici vero semel in anno capellano seu rectori in cujus parochia degunt vel alii, de ejus licentia, sua confiteantur peccata et saltem in Paschate eucharistiam recipiant, nisi de licentia sui abstinuerint confessoris.
Alioquin a rectoribus et capellanis, viventes ab ingressu ecclesie et sacramentis ecclesiasticis arceantur, et monentibus sepultura ecclesiastica denegetur.
Et insuper in virtute obedientie precipimus rectoribus et capellanis curas regentibus ut clericos et laicos qui premissa facere non curaverint, sed in hoc peccato pertinaciter perstiterint, nobis vel officiali nostro notificent et eorum nomina in scriptis assignent, ut ex hoc canonice puniantur.
Ut autem in hiis cautius procedere possint, precipimus ut nomina omnium qui eis peccata sua confessi fuerint singulis annis scribant.
(E3) Quoniam circa majora majus periculum vertitur, idcirco circa ea cautius est agendum, interdicimus ergo et in virtute sancte obedientie, precipimus omnibus rectoribus et curatis et quibuslibet aliis nostre civitatis et diocesis confessiones audientibus ne de casibus episcopalibus, jure vel consuetudine ad nos pertinentibus, se quomodolibet intromittant, sed ad nos seu ad penitentiarium nostrum illos fideliter remittere curent.
Ne autem aliquis pretextu ignorande se in talibus valeat excusare, aliquos ex illis hic duximus exprimendos.
(E3i) Primo, quidem mittendi sunt ad nos commutationem votorum postulantes et votorum violatores ac, post votum castitatis contrahentes, pro violatione voti simplicis tribus annis peniteat.
(E3ii) Secundo, contrahens cum alia matrimonium, prima vivente et continens et religionem intrans et sacrum ordinem suscipiens, invita uxore propria, post carnalem copulam subsecutam.
(E3iii) Tertio, confessus se credidisse hereticam pravitatem et se hereticos receptasse et cum eis participasse et eis favisse.
(E3iv) Quarto, simoniacus quocumque genere simonie preterquam mentalis.
(E3v) Quinto, ab episcopo alieno, sine licentia proprii episcopi, ordinatus vel tonsoratus.
(E3vi) Sexto, homicidium committens facto, precepto, consilio, consensu, exhortatione vel quolibet alio modo.
(E3vii) Septimo, concipiens filium a non viro suo quem vir, credens suum esse filium, nutrit et in prejudicio suorum sibi heredem instituit vel instituere intendit.
(E3viii) Octavo, vir qui in mortem conjugis et uxor que in mortem viri effectualiter machinatur.
(E3ix) Nono, presbyter celebrans scienter in ecclesia vel parochia interdicta et secundas nuptias benedicens.
(E3x) Decimo, clericus vel laicus scienter corpus excommunicati vel etiam tempore interdicti non excommunicati in cimeterio sepeliens.
(E3xi) Undecimo, excommunicatus a canone in illis casibus in quibus episcopus absolvere potest et etiam irregularis in illis casibus in quibus episcopus dispensare potest.
(E3xii) Duodecimo, matrimonium clandestine contrahens et omnes qui scienter intersunt qui, secundum antiqua statuta Ecclesie Mimatensis, excommunicationis vinculo sunt ligati.
(E3xiii) Terciodecimo, falsarius litterarum apostolicarum sive episcopalium vel officialium sive publicorum instrumentorum sive falsum testimonium proferens.
(E3xiv) Quartodecimo, sacerdos scienter celebrans in altari non consecrato vel sine sacris indumentis, celebrans etiam non jejunus.
Item non ordinatus in presbyterum missam celebrans, et non ordinatus in diaconum sollemniter et publice in ecclesia evangelium legens, et non ordinatus in subdiaconum sollemniter et cum indumentis subdiaconi epistolam in missarum solemniis legens.
(E3xv) Quintodecimo, clericus jurans, tactis sacrosanctis evangeliis, et perjurans, et quandocumque dubitatur utrum aliquod juramentum sit servandum vel non.
(E3xvi) XVIo: Ubicumque est sollemnis penitentia injungenda, non dicimus hoc de publica.
(E3xvii ) XVIIo: Incendiarii et effractores ecclesiarum, domorum ecclesiasticarum et messium et nocturni depopulatores agrorum, et famosi latrones qui in itineribus insidiantur.
(E3xviii) XVIIIo: Per saltum, aliquo ordine pretermisso, vel etiam furtive et contra prohibitionem promotus et rebaptizatus et reordinatus et reconfirmatus.
(E3xix) XIXo: Excommunicatus vel suspensus vel interdictus missam scienter celebrans, vel officium suum sollemniter sicut prius agens, et qui excommunicatus vel interdictus ordinem vel beneficium suscepit.
(E3xx) XXo: Coiens cum moniali sacrata vel non, virgine vel non.
(E3xxi) XXIo: Deflorator virginis vi oppresse vel rapte.
(E3xxii) XXIIo: Opprimens sive perimens prolem suam studiose vel negligenter ante partum vel post.
Infrascripti casus commissi sunt religiosis scilicet XXIIIus, XXIVus, XXVus, XXVIus, XXVIIus, XXVIIIus, XXIXus, XXXIIus, XXXIIIus, XXXVus, XXXVIus, XXXVIIus, XXXIXus.
Religiosi autem ipsi sunt hii: frater Petrus, gardianus Fratrum Minorum Mimatensium, frater Privatus Seguini, frater Petrus Rocha, frater Raymondus Berengarii, frater Bernardus Ilarii, frater Pontius, gardianus Marologii, frater P. de Cherio, frater P. de Campo, frater Petrus de Rovoria, frater Matheus Aldebaldi.
Item prior Predicatorum Marologii, subprior, Bartholomeus Piconis, D. Alegre, Joannes Martelli, ejusdem ordinis.
(E3xxiii) XXIIIo: Quomodolibet abutens chrismate vel hostia vel alia re sacra.
(E3xxiv) XXIVo: Rapinam vel sacrilegium in ecclesia committens.
(E3xxv) XXVo: Scienter baptizans proprium filium vel etiam filium uxoris sue ex alio viro vel e converso, preterquam in articulo necessitatis et, tunc aliis deficientibus, et etiam eum in cathecismo vel confirmatione tenens, secundum ea que inter Instructiones, ubi de matrimonio agitur, sunt premissa.
(E3xxvi) XXVIo: In ecclesia maxime consecrata luxuriam committens et humanum semen quomodocumque studiose ibi emittens.
(E3xxvii) XXVIIo: Scienter coiens cum judea vel sarracena vel pagana, vel e converso.
(E3xxviii) XXVIIIo: Verberans patrem vel matrem vel alias eis enormes injurias irrogans.
(E3xxix) XXIXo: Sortilegi, divini, malefici, incantatores, augures, auruspices, demones pro quacumque causa invocantes, persoclamia vel similia facientes.
(E3xxx) XXXo: Contrahentes matrimonium post sponsalia cum aliis, juramento interposito, contracta, illis per ecclesiam non dissolutis.
(E3xxxi) XXXIo: Violator ecclesie vel cimeterii.
(E3xxxii) XXXIIo: Peccatum sodomiticum committens vel cum brutis commiscens.
(E3xxxiii) XXXIIIo: Incestum committens cum quibuslibet consanguineis vel affinibus.
(E3xxxiv) XXXIVo: Sacerdotes vel ministri quorum culpa vel negligentia aliquid inhonestum circa sacramentum altaris evenerit.
(E3xxxv) XXXVo: Cognoscens consanguineam uxoris sue sive sponse et cognita a consanguineo viri sui sive sponsi sive ante contractum matrimonium et consummatum vel sponsalia sive post.
(E3xxxvi) XXXVIo: Procurans quocumque modo sive in se sive in alio sterilitatem.
(E3xxxvii) XXXVIIo: Blasphemans publice Deum vel matrem ejus vel sanctos et falsum testimonium proferens et laicus transgressor juramenti qui, tamen post transgressionem, satisfecit de eo quod juraverat facere vel servare.
(E3xxxviii) XXXVIIIo: Sacerdos coiens cum ea quam baptizavit vel cujus confessionem audivit, et etiam quilibet coiens cum ea que qualibet spirituali affinitate est sibi conjuncta.
(E3xxxix) XXXIXo: Contrahens matrimonium cum ea quam cognovit per adulterium, superstite legitima uxore, vel e converso, secundum ea que inter Instructiones ubi de matrimonio agitur, sunt prescripta.
(E3xl) XLo: Mulier cujus vir diu abfuit et de illius morte certitudo non habetur, contra prohibitionem Ecclesie, matrimonium cum alio contrahens; idem etiam converso.
(E4) Generaliter autem peccatores ad nos mittendi sunt pro quolibet enormi crimine parochiam scandalizante et, ubicumque difficultas vel ambiguitas incederit, propter imperitiam confessoris vel propter casus etiam novitatem et etiam quandocumque contigerit casus aliquis in quo, de jure vel de consuetudine nostre diocesis, ad nos mittendi sunt, ut vel per nos, si fieri poterit, expediantur vel ad Sedem Apostolicam transmittantur.
Inferiores autem mutandi vel mitigandi seu interpretandi penitentias a nobis injunctas, sibi omnino noverint licentiam interdictam.
Ceterum si committens aliquid de premissis a confessore monitus et inductus nullo modo ad nos pro penitentia venire voluerit, si ejus peccatum occultum fuerit, quam citius commode poterit super hoc consilium nostrum confessor exposcat.
Si vero manifestum luerit, ad nos precise venire cogatur, nisi forte adeo senex vel corpore debilis sit ut venire non possit et tunc idipsum sacerdos nobis significare procuret, vel nisi sit in mortis articulo constitutus.
(E5) Porro is cui generaliter vices nostras commisimus vel in posterum committemus, quo ad penitentias injungendas, nullam habet de jure in premissis specialibus casibus potestatem; talia etenim mandato non transeunt generali.
Nos tamen animarum salutem, prout est possibile, cupientes, in supra expressis casibus eam que nobis competit sibi specialiter committimus potestatem, preterquam in primis viginti casibus supra dictis set et in aliis supra scriptis casibus, si circumstancie eos graves valde difficiles et enormes reddiderint illos ad nos remittere teneantur.
Omnem etiam casum de jure ad Sedem Apostolicam pertinentem sibi specialiter denegamus.
(F0) De matrimonio.
(F1) Inhibemus omnibus rectoribus et sacerdotibus ne matrimonia inter aliquos qui non sint etatis nubilis, sive ambo sive alter tantum deficiat in etate, vel etiam ubi dubitatur utrum matrimonium teneat aut non, vel si de hoc lis mora fuerit, sollemnizare in ecclesia presumant, sine nostra aut officialis nostri licentia speciali.
(F2) Denuntiamus et declaramus quod cuicumque clandestina matrimonia, contra juris prohibitionem, etiam in casu alias licito, per verba contrahunt de presenti, tam ipsi contrahentes quam etiam omnes laici et clerici ac religiosi qui presbyteri non sunt qui scienter et sponte non casu fortuito, tali matrimonio intersunt, par constitutiones tam provincialis concilii quam predecessorum nostrorum, incurrunt excommunicationis, presbyteri vero suspensionis per triennum sententiam ipso facto.
Inhibemus igitur et inhibitum esse a jure declaramus ne matrimonia clandestine contrahantur sed, cum contrahenda fuerint sacerdotes publice ter, scilicet per tres dies dominicos vel festivos, proponant in ecclesiis, competenti termino prefinito, ut infra illum qui voluerit et valuerit legitimum impedimentum opponat.
Et ipsi sacerdotes nichilominus per se ipsos fideliter et diligenter investigent utrum aliquod impedimentum obsistat.
Quod si apparuerit vel etiam de ipso probabilis conjectura, contractus matrimonii interdicatur expresse donec quid super hoc fieri debeat declaretur.
(F3) Sacerdos vero qui tales conjunctiones inhibere contempserit aut quilibet regularis qui eis interesse presumpserint, per triennium ab officio suspendatur, gravius nichilominus puniendus prout culpe ipsius qualitas postulabit.
Sed et illis qui taliter copulari presumpserint, condigna penitentia injungatur et, si sic conjuncti simul publice cohabitare presumpserint, Ecclesia eos tanquam publicos concubinarios reputabit.
Verumtamen, si clandestine contrahentes talia matrimonia postea in facie ecclesie publicare voluerint, ab ecclesia recipienda erunt et approbanda tanquam a principio in conspectu Ecclesie contracta, nisi vel consanguinitas vel aliud legitimum impedimentum appareat.
Ita videlicet quod publice, coram sacerdote et aliis pluribus personis, confiteantur se matrimonium contraxisse vel de novo matrimonium in ecclesia contrahant de presenti eisque, si postulaverint, detur benedictio nuptialis, injuncta tamen prius eis per sacerdotem penitentia competenti pro eo clandestine contraxerunt.
(F4) Nullus autem sacerdos ignotas personas de remotis partibus venientes matrimonialiter copulare presumat, sive ambe ignote fuerint sive altera illarum tantum, nec tale matrimonium faciendum denunciet in ecclesia, absque nostra vel officialis nostri licentia speciali.
Sed nec sacerdotum aliquis parochianum alienum ad matrimonium contrahendum recipiat, ignorante proprio sacerdote.
Si vero sponsus et sponsa de diversis parochiis fuerint, matrimonium poterunt contrahere et nuptialem benedictionem recipere in quacumque ecclesia maluerint, dum tamen veras litteras vel certos nuncios suorum presbyterorum ostendant, continentes quod in ecclesiis quarum sunt parochiani, matrimonium denunciatum legitime fuerit contrahendum, quodque ipsi presbyteri nullum sciunt vel audiverunt impedimentum quominus inter eos matrimonium possit esse.
Licet autem aliqui transtulerint domicilium suum in parochiam alienam, nichilominus tamen denunciatio matrimonii contrahendi fiat in prima ecclesia in cujus parochia diu morati sunt et, etiam in illa in qua suum transtulerunt domicilium et morantur, precipue si noviter transtulerunt.
Eis autem qui, rupta fide sponsaliorum, matrimonium cum aliis contrahunt non detur benedictio nuptialis, prout inter Instructiones ubi de matrimonio agitur, est premissum.
(G0) De ordine.
(G1) Statuimus atque precipimus quod, pro beneficiis ecclesiasticis seu ordinibus obtinendis vel pro justicia reddenda, aliquid ex pacto non detur.
Alioquin dans seu solvens quod dedit et tantumdem de suo proprio perdat; recipiens vero illud quod recipit e tantumdem nomine pene fisco camere nostre, infra mensem a die solutionis et receptionis, dare, solvere et restituere teneatur.
Alioquin, presentis constitutionis auctoritate, excommunicationis sententiam post lapsum ejusdem mensis se noverint incursuros.
(G2) Precipimus ut nullus illegitime natus ad primam tonsuram vel quoslibet ecclesiasticos ordines vel ecclesiastica beneficia se ingerat seu presentet vel presentari faciat, absque legitima dispensatione.
Qui vero contrarium fecerit et qui talem scienter presentaverit, preter penam juris, ipsum excommunicationis vinculo innodamus.
Illegitimi quoque beneficia ecclesiastica, absque sufficienti dispensatione obtinentes, ipso facto ipsis beneficiis noverint se privatos.
(H0) De chrismate.
(H1) Rectoribus ecclesiarum seu capellanis precipimus ut nuncios idoneos, clericos videlicet, mittant ante Pascha ad ecclesiam cathedralem ad chrisma et sanctum oleum deferendum qui cum debita reverentia illis deferant et custodiant, ne sinistra manus illa contigere possit; nec unus nuncius, nisi pro tribus aut quatuor ecclesiis ad plus deferat.
Sed nec unus rector ab altero recipiat novum chrisma.
Prius autem quam novum recipiant, vetus super fontes infundant et ampullas seu vascula olei et chrismatis super eosdem fontes diligenter abluant.
(H2) Si autem contigerit oleum vel chrisma alicui deficere, statim ad archipresbyterum vel ad vicinas ecclesias mittat, et si ab eis habere non poterit vel absque periculo expectare, si aliquid residui fuerit, admisceatur illi residuo chrismatis vel olei aliud oleum non consecratum et ex eis faciat quod incumbet quoniam sacrum trahit ad se non sacrum.
(H3) Illud quoque districte precipimus omnibus sacerdotibus ut eucharistiam, fontes, chrisma et oleum sanctum fideliter, diligenter et devote custodiant, ea sub fidis clavibus collocantes, ne manus nefaria ad ea possit extendi.
Qui vero incaute, in loco clavibus non firmato et diligenter et fideliter non custodito ea reliquerit, tribus mensibus debet ab officio suspendi.
Et si, per ejus incuriam seu negligentiam, mus vel aliud animal illud comederit, ultra predictos tres menses quadraginta diebus peniteat arbitrio confessoris.
Si vero aliqua enormia seu nefaria inde fieri contigerit, graviosi subjaceat ultioni, de quo inter Instructiones, ubi de eucharistia agitur, est premissum.
(H4) Prohibemus ne aliquis nostre diocesis ab alieno episcopo se permittat vel faciat sine nostra licentia, tonsorari in clericum vel etiam ordinari, alioquin suscepti ordinis executione carebit, ad quam nequaquam restituetur, nisi peracta condigna penitentia de transgressione hujusmodi et contemptu.
(I0) De excommunicatione et interdicto.
(I1) Statuimus quod si clerici vel laid fuerint excommunicati vel interdicti et, eorum occasione sive culpa, ecclesia fuerit interdicta vel a divinis in ea cessatum, nequaquam absolvantur, donec ecclesie super damno quod ex hoc passa est, fuerit satisfactum.
(I2) Illud etiam statuimus ut quicumque clericus vel laicus, publice excommunicatus vel nominatim interdictus, jubente capellano vel ejus vicario de ecclesia, dum divina aguntur officia, monitus exire noluerit, interdictus eo ipso sit excommunicatus, excommunicatus vero alia excommunicationis sententia presentis constitutionis auctoritate, noverit se ligari et insuper, sacerdos officium dimittat, nisi jam canonem inceperit, quia tunc perficere debet officium jam inceptum.
Verumtamen omnes alii exire debent ecclesiam, preter ipsum presbyterum celebrantem et unum vel duos clericos qui eidem presbytero deserviant.
Illud autem sciendum est quod, sicut non licet excommunicato intra ecclesiam audire divina, sic nec extra illam, puta extra fores patentes.
(I3) Canone autem completo et corpore et sanguine Domini sumptis, non est in missa, excommunicato presente, ulterius procedendum.
Sed si Ecclesia temporalem jurisdictionem in loco illo habeat, potest illum expellere violenter vel, si non habet, potest ecclesia requirere dominum temporalem quod illum expellat.
Et talis excommunicatus, propter talem rebellionem seu contumaciam, debet iterum excommunicari.
(I4) Si autem occultum est illum qui intrat ecclesiam esse majori excommunicatione ligatum et est ibi aliquis sciens secrete eum esse excommunicatum, monendus est ab illo secrete ut exeat.
Qui si exire noluerit, monens eum exeat caute de ecclesia, ita quod alii, ignorantes illum esse excommunicatum, hoc perpendere non possint.
Cum enim ipse occulte sciat, occulte illum vitare debet ut saltem verecundie rubore confusus, pro latenti excessu satisfacere compellatur.
In publico autem illum vitare non debet, ne per hoc ipsius occulta excommunicatio aliis nota fiat.
Idemque dicendum est, si solus sacerdos pro certo sciat aliquem esse majori excommunicatione ligatum, non enim debet illum publice seu manifeste in ecclesia vel extra vitare, nisi hoc possit per testes vel alio modo legitime comprobare, tunc enim potest et debet eum vitare publice, licet talis excommunicatio non sit per ecclesiam publicata.
Sed, si sacerdos non potest hoc legitime comprobare quia forte ipse solus, vel cum uno tantum socio vidit, vel ille in secreto hoc sibi dixit, debet eum monere secrete ita quod a nemine cognoscatur; secundum ea que inter Instructiones ubi de penitentia agitur, sunt premissa.
Sed et si dicatur sacerdoti in ecclesia vel extra quod aliquis parochianus suus sit excommunicatus quia percussit clericum vel alia de causa, licet plures hoc asserant, non tamen debet eum in ecclesia vel extra vitare, nisi ille coram testibus confessus fuerit, vel nisi in publica forma constiterit ipsum excommunicatum esse, vel nisi hoc sacerdos viderit et probare possit, vel nisi aliquis judex ecclesiasticus sibi mandaverit et eum tanquam excommunicatum jusserit evitari.
Sed et quamvis aliqui probare velint, coram sacerdote talem excommunicatum esse, ipse tamen non habet potestatem, sua auctoritate, hujusmodi probationes recipiendi.
(I5) Excommunicatos autem et nominatim interdictos, per totam nostram diocesim, ab omnibus regularibus et secularibus, exemptis et non exemptis, precipimus in divinis officiis et sacramentis ecclesiasticis evitari, quia nulli possunt in hoc apostolicis privilegiis se tueri.
Qui vero contra fecerint vel tales ad ecclesiasticam sepulturam receperint, aut celebrare in ecclesia interdicta presumpserint, ecclesie in quibus talia fient subjaceant interdicto, salvis Templariorum et Hospitalariorum privilegiis, quibus a Sede Apostolica est indultum ut semel in anno ad ecclesiasticum officium admittantur in ecclesiis interdictis, ita tamen quod tunc non sepeliantur ibi corpora defunctorum.
Qui vero interdicti vel in ecclesiis interdictis, scienter divina officia celebrare presumunt, irregularitatem incurrunt etiam si sint religiosi quantumcumque exempti et insuper, suis beneficiis sunt privandi.
(I6) Cum vero civitas, castrum vel villa interdicta est, omnibus parochianis illius loci negantur ibi omni ecclesiastica sacramenta, preter baptisma parvulorum et penitentia morientium et corpus Christi.
Et ideo permissum est ecclesiarum ministris tempore talis interdicti, non pulsatis campanis, voce submissa, januis clausis, excommunicatis et interdictis exclusis, semel in hebdomada missam celebrare, causa conficiendi corpus Domini, quod non debet decedentibus in penitentia denegari.
Recipientibus etiam signum crucis et aliis peregrinis non est, tempore talis interdicti, penitentia cum eam postulaverint deneganda.
Clerici etiam decedentes qui interdictum servaverint, sine Campanorum pulsatione et cessantibus omnibus sollemnitatibus, tempore talis interdicti, in cimeterio ecclesie cum silentio tumulentur.
In conventualibus quoque ecclesiis, tempore talis interdicti, bini et bini vel simul tres valent horas canonicas potius legere quam cantare, januis clausis, interdictis et excommunicatis exclusis, et vota ita depressa quod excommunicati exterius audire non possint.
Sane clerici qui causam non prestiterunt interdicto alicujus loci ob culpam hominum vel domini ejusdem loci interdicti, si ad alia loca non interdicta venerint vel se transtulerint, licite possunt ibi divina officia audire et etiam celebrare.
(I7) Cum autem a nobis vel curia nostra aliqua ecclesia nostre diocesis, ob culpam seu defectum prioris vel rectoris seu capellani ejusdem, ecclesiastico supposita fuerit interdicto, volumus et concedimus, de gratia speciali, ut tunc nichilominus conferantur ibidem omnibus parochianis ejusdem ecclesie omnia ecclesiastica sacramenta per alios sacerdotes, licentia tamen a nobis prius specialiter obtenta.
Missam tamen vel alias canonicas horas nullus omnino ibi aut in parochia ipsa dicat, et si forte tunc aliquis parochianorum decesserit, sine Campanorum pulsatione et cessantibus aliis sollemnitatibus que fiunt intra ecclesiam in exequiis mortuorum, simpliciter mittatur infra ecclesiam et postmodum in cimeterio tumuletur et hoc per alios, ut diximus, sacerdotes, nam priorem, rectorem et capellanum predictos omnino abstinere precipimus a premissis et generaliter ab executione officii sui in ecclesia et parochia ipsa.
Parochiani etiam ecclesie, a nobis ex premissa causa interdicte, accedentes ad alias ecclesias non interdictas, possint ibi, de nostra premissione, audire divina.
Si vero, propter culpam domini temporalis, aliqua ecclesia fuerit interdicta, consulimus ut populus alibi divina non audiat ipsi tamen domino id specialiter prohibemus.
Quod si, ob culpam ipsius populi seu aliquorum de populo fuerit interdicta, expresse interdicimus ne alibi divina officia audire presumant.
De sententiis excommunicationis, suspensionis et interdicti plenius inter Instructiones, ubi de animarum regimine agitur, est premissum.
(I8) Precipimus rectoribus et capellanis ecclesiarum omnibus, sub pena excommunicationis, ut precepta et sententias interdici et excommunicationis que nos vel officialis noster vel alius, auctoritate nostra, mandaverimus observari vel mandabimus in futurum, postpositis odio, gratia vel timore fideliter observent et quantum in eis fuerit ab aliis faciant observari.
(I9) Si quis autem ex capellanis seu rectoribus a nobis vel officiali nostro mandatum receperit quod aliquem excommunicet vel interdicat, ante omnia moneat ipsum, testibus adhibitis et lecto sibi mandato quod recepit, primo, secundo et tercio per legitima intervalla et quarto ad maliciam convincendam ut satisfaciat de eo pro quo excommunicari vel interdicti mandatur.
Quod si ille facere noluerit, ipsum excommunicet vel interdicat sub his verbis: Cum ego talis mandatum a tali receperim ut talem per excommunicationis, vel interdicti sententias compellam ad faciendum tale quid, sub hac forma ponatur tota forma mandati, [1] et eum super hoc legitime monuerim, ipse vero obedire contempserit et facere quod mandatur idcirco volens, ut teneor, obedire ipsum et auctoritate Dei omnipotentis, Patris et Filii et Spiritus Sancti et beatorum apostolorum Petri et Pauli et omnium sanctorum et premissi mandati, exigente ipsius contumacia, ipsum excommunico in his scriptis, vel suppono ecclesiastico interdicto, vel ei ingresum ecclesie interdicto et tamdiu excommunicatum vel interdictum denuncio donec fecerit quod mandatur, ut spiritus ejus in die judicii salvus fiat.
Hanc autem sententiam scriptam legendo proferat et promulget; qua sententia recitata, scribatur sic: Lata fuit hec sententia in tali loco, coram tali populo, anno, mense et die talibus, presentibus talibus testibus ad hoc specialiter vocatis et rogatis.
(I10) Si autem in genere velit sententias ipsas ferre, ita dicet: Cum ego, prior, rector, vel capellanus talis ecclesie, monuerim generaliter in tali ecclesia primo, secundo et tercio et etiam quarto ad maliciam convincendam ut quicumque fecit talem talam, vel ignem apposuit, vel tale furtum fecit, satisfaceret infra talem diem jam clapsam ut nullus satisfacere curaverit.
Ideo eum vel eos qui talia fecerunt in his scriptis excommunico vel suppono ecclesiastico interdicto.Et talem proferens in quemquam sententiam tenetur exemplum hujusmodi sententie excommunicato seu interdicto infra mensem, post diem late sententie, tradere requisitus, super qua requisitione fieri debet publicum instrumentum vel littere testimoniales sigillo authentico consignate.
Qui vero aliter quam premissum est sententias excommunicationis vel interdicti tulerit, graves penas in jure scriptas incurrit.
Nullus ergo nimium ad ferendum tales sententias festinet sed semper coram testibus monitio trina precedat et in scriptis proferantur et cause propter quas feruntur expresse in eis conscribantur.
De sententiis excommunicationis, suspensionis et interdicti et de absolutione a majori vel minori excommunicatione vel etiam ab anathemate, inter Instructiones, ubi de animarum regimine agitur, plenius est premissum.
Si vero mandatum receperit ut aliquem excommunicatum vel interdictum denunciet, ainc nulla monitio necessaria est, sed utatur hiis verbis: Ego talis, auctoritate et mandato talis, denuncio talem excommunicatum vel interdictum.
(I11) Ceterum si ab aliquo delegato vel subdelegato vel conservatore mandatum simile receperit vel quod aliquem citet vel simile, si ille sit delegatus a papa vel ejus legato et authenticum viderit, obediat et servet formam predictam.
Si vero non viderit, non obediat, sed curiam nostram consulat, idemque faciat si, ex causis probabilibus, de illius jurisdictione dubitat.
Si vero sit subdelegatus a subdelegato vel etiam a delegato legati, non obediat ei.
(I12) Nullus autem rector vel curatus sententias excommunicationis vel suspensionis in quemquam sua auctoritate proferre presumat, prout inter Instructiones dictum est.
Illud autem statuimus quod is cui a nobis vel a curia nostra litteratorie mandatur ut aliquem excommunicatum vel interdictum debeat nunciare, nisi littera ipsa, infra octo dies a data ipsius littere computandos, sibi presentata fuerit ad executionem mandati hujusmodi minime teneatur.
Si vero in mandatis receperit ut aliquem vel aliquos ad certam diem citet, non aliter teneatur exequi quod mandatur, nisi saltem per quatuor dies ante diem qua ille comparere jubetur, littera ipsa sibi extiterit presentata, die ipsa in ipsis quatuor diebus minime computata.
Is autem qui hujusmodi denunciatorias vel citatorias litteras presentabit, nomina citandorum vel denunciandorum et diem qua comparere tenentur et ad cujus instantiam sunt citati vel denunciati, capellano seu rectori scripta tradere studeat, priusquam ab illo litteram recuperet sigillatam.
Ut autem in talibus cautius procedatur, precipimus quod omnes rectores et curati propria sigilla habeant, quibus sigillent litteras nostras vel officialis nostri, per quas eis aliquid demandatur, in signum recepti et executi mandati.
Citationes autem sine difficultate et gratis faciant et sigillent.
(I13) Statuimus quod clerici beneficiati qui, per annum in excommunicatione perstiterint et negligentes in petenda absolutione fuerint, omni beneficio jam adepto priventur nisi cum eis per nos, ex causis legitimis, fuerit dispensatum.
Laici vero qui excommunicationis sententiam, auctoritate nostra vel officialis nostri in ipso prolatam, ultra dies quadraginta animo sustinuerint indurato, pro qualibet quadragena dierum sexaginta solidos Turonensium, secundum statuta predecessorum nostrorum, solvere compellantur.
Et si forte per annum et ultra in eadem excommunicatione perstiterint, domini temporales moneantur, secundum formam juris et, si necesse fuerit, per censuram ecclesiasticam compellantur ut illos ad ecclesie unitatem redire compellant.
Quod si forte, quod absit, per annum et ultra in eadem excommunicatione pertinaciter manserint, capellani et rectores ecclesiarum teneantur, sub pena suspensionis tales, tanquam de fide suspectos, citare ad proximam synodum coram nobis de fide catholica responsuros ut videre possimus utrum in tenebris ambulent an in luce.
(I14) Illud etiam precipimus quod, postquam aliquem de parochianis vestris a nobis vel ab officiali nostro vel a quolibet alio, pro alicujus querela vel etiam a jure vel per constitutiones nostras, publice excommunicatum, interdictum vel suspensum noveritis, illum non recipiatis postmodum ad divina nec ad ecclesiastica sacramenta, quantumcumque satisfecerit conquerenti seu de eo, propter quod excommunicationem, interdictum vel suspensionem incurrerit donec vobis constiterit, per nostras vel officialis nostri litteras ipsum fuisse, secundum formam Ecclesie, ab hiis sententiis absolutum.
Ceterum statuimus et statutum fore in provinciali concilio nunciamus quod rectores et capellani habeant rotulos nomina excommunicatorum sue parochie continentes et annum et diem excommunicationis et nomen cujuslibet excommunicati et excommunicatoris et ejus ad cujus instantiam excommunicatus est, quodque illos excommunicatos diligenter nuncient, prout in litteris excommunicationis viderent contineri et moneant plebes suas ne cum illis participent, alioquin contra eos procedetur.
Et eos qui per biennium et ultra in excommunicatione perstiterint, nobis in synodis insinuare procurent.
(I15) Ad hec, quamvis aliqui, nostra seu curie nostre auctoritate excommunicari vel interdicti, in mortis articulo constituti, per vos vel alium sacerdotem absoluti seu reconciliati fuerint, prout inter Instructiones, ubi de animarum regimine agitur, dictum est.
Interdicimus tamen omnibus sacerdotibus, sub pena suspensionis ab officio, quam contra facientes incurrere decernimus ipso facto ne talium corpora, absque nostra vel officialis nostri licentia, in cimeterio sepeliri presumant.
(I16) Illi autem, in quibus signa penitentie apparuerint, sed viventes absoluti non fuerint, possunt juxta cimeterium sub terra sepeliri et postmodum, cum debebunt absolvi, exhumabuntur et in cimeterio sepelientur.
Si vero nulla in eis penitentie signa apparuerint, debent longe a cimeterio, in archa lignea, supra terram, puta super murrum vel arborem patenter poni.
Debent autem defuncti absolvi per eum per quem, si viverent, fuerant absolvendi et absolutio fiat cum psalmo Miserere mei, Deus, et cum oratione dominica et aliis que in vivorum absolutione solent dici, que diximus in Libro pontificali et supra inter Instructiones, ubi agitur de regimine animarum.
(J0) De diversis constitutionibus.
(J1) Denunciamus et declaramus quod omnes illi qui retinent scienter, contra voluntatem debitorum, instrumenta ipsorum debitorum de quibus plane satisfactum est eis, excommunicati sunt per constitutiones predecessorum nostrorum.
(J2) Cum usurarum crimen utriusque testamenti ac juris pagina detestetur, precipimus quod nullus omnino usuras aut aliquos contractus illicitos in fraudem usurarum simulatos in civitate vel diocesi Mimatensi exercere presumat.
Nos enim in quoslibet qui, post trinam monitionem capellanorum parochialium seu rectorum premisse civitatis et diocesi super hoc publice factas, contra hec facere attentaverint excommunicationis sententiam promulgamus, a qua absolvi non possint donec resipuerint et plene restituerint sic extorta; nec eorum oblationes in ecclesiis recipiantur, nec in cimeteriis sepeliantur, nec clerici talium exequiis intersint, nec pro eis orent.
(J3) Quoniam nonnulli iniquitatis filii variis et diversis modis diversis litteris abutuntur in grave scandalum et perniciem plurimorum, idcirco tantis volentes occurrere periculis, statuimus atque precipiendo mandamus ut nullus clericus aut laicus, religiosus aut secularis nostre diocesis seu quicumque infra diocesis nostre limites quomodolibet per se vel per alium litteras seu sigilla nostra seu curiarum nostrarum, vel etiam litteras apostolicas aut legatorum seu delegatorum, vel subdelegatorum sedis ejusdem, vel curie Bituricensis quomodolibet per se vel alium falsare presumat, aut eis quomodolibet abuti aut per alios vel per se ipsos falsatis scienter uti, sive fuerint judices sive partes, procuratores seu etiam advocati vel alii quicumque, alioquin in omnes et singulos contra facientes in hiis scriptis excommunicationis sententiam promulgamus.
(J4) Ne autem abusores hujusmodi pretextu ignorantie se valeant excusare, constitutiones felicis recordationis Innocentii pape tertii et Gregorii pape noni, de hujusmodi abusionibus tractantes, presenti constitutioni de verbo ad verbum duximus subnectendas.
Constitutio Innocentii hec est: Nonnulli, gratia Sedis Apostolice abutendes [2].
Item Gregorii constitutio hec est: Quia nonnulli diversis modis litteris apostolicis abutuntur [3].
(J5) Quia vero cordi nobis est abusores hujusmodi qui, in multorum perniciem inhumaniter debacchantur, pena debita castigare, precipimus universis rectoribus et curatis ut, quando ab aliquo delegato mandatum receperint, quod aliquos citent aut excommunicatos denuncient hujusmodi litterarum atque apostolici rescripti tenores conscribant qualitates etiam tam sigilli quam bulle et alias circumstandas opportunas diligenter describant ut quando expedierit illa videre possimus.
(J6) Antecessorum nostrorum vestigia prosequentes, presenti constitutione requirimus et hic publice monemus quaslibet seculares et ecclesiasticas personas temporalem jurisdictionem in diocesi nostra habentes quod mandatum, bannum, statutum seu ordinationem que, in prejudicium juris et jurisdictionis nostre et ecclesiastice potestatis directe vel indirecte fecisse vel fieri fecisse seu mandasse dicuntur hominibus et subditis suis ne videlicet in curia nostra seu coram officiali nostro aliquem citent vel trahant, citari vel trahi faciant, aut citati vel tracti respondeant, penam, si contra egerint, comminando vel imponendo, infra duorum mensium spatium a publicatione presentis constitutionis computandum statutum, mandatum, bannum seu ordinationem hujusmodi omnino effectualiter revocent et patenter, ita ut ad quos noticia prohibitionis pervenit, eis revocatio innotescat, quodque ulterius verbo vel facto directe vel indirecte jurisdictionem nostram et Ecclesie nullo modo per se vel per alios occupare, invadere, turbare aut impedire presumant.
Alioquin eos qui mandatum, bannum, statutum et ordinationem premissa fecisse vel fieri mandasse noscuntur et infra predictum tempus revocare distulerint, vel ulterius jurisdictionem nostram et Ecclesie verbo vel facto, directe vel indirecte, quoquo modo per se vel per alios, occupare, invadere vel turbare presumpserint, ex nunc, prout ex tunc, excommunicamus generaliter in hiis scriptis.
Eos quoque qui, pro exeeutione mandati, banni, statuti et ordinationis premissorum vel alia qualibet occasione, clericos vel laicos, qui aliquos ad nostram curiam citari seu trahi fecerint vel interdicti aut excommunicationis vel alias sentencias et processus contra eos obtinuerint, aut ibi in judicio contenderint, aut etiam officialem, judicem, bajulum vel nuncios nostros qui hujusmodi sententias tulerint vel processus fecerint, compellere, per captionem personarum vel rerum suarum vel propinquorum suorum vel alio quocumque modo ad desistendum vel ad obtinendum absolutiones vel sententiarum seu processuum revocationes vel ad absolutiones seu revocationes hujusmodi faciendas.
Eos etiam qui in causis ad forum nostrum pertinentibus executiones aliquas contra quascumque personas vel bona facere presumpserint, capientes et qui capi mandaverint seu procuraverint, vel executiones seu similia fecerint, nisi infra unius mensis spatium cum debita satisfactione, premissa revocaverint et cum effectu destiterint, in hiis scriptis eadem excommunicationis sententia innodamus.
Addentes insuper quod contra tales faciemus inquiri et quos contra premissa deliquisse invenerimus, excommunicatos nominatim denunciari publice faciemus et, pro singulis XL diebus quibus in mora fuerint penam contra excommunicatos editam exigemus et insuper, ad privationem feudorum, bonorum, privilegiorum et libertatum que a nobis et Ecclesia Mimatensi obtinere noscuntur, contra eos, tanquam contra infideles, perjuros et ingratos, procedere curabimus, prout juri noverimus convenire.
(J7) Ne autem circa hec que necessaria sunt obmittamus et ne quis ignorantiam possit pretendere in premissis, duas constitutiones felicis recordationis domini Gregorii pape decimi presenti constitutioni de verbo ad verbum duximus subnectendas, quarum prima hec est:
Absolutionis beneficium ab excommunicationis sententia vel quamcumque revocationem ipsius ut suspensionis seu etiam interdicti per vim vel metum extorta presentis constitutionis auctoritate omnino viribus vacuamus.
Ne autem sine vindicta violentie crescat audacia, eos qui absolutionem seu revocationem hujusmodi vi vel metu extorserint excommunicationis sententie decernimus subjacere.
Item alia hec est:
Quicumque pro eo quod in reges, principes, barones, nobiles, bajulos vel quoslibet ministros eorum aut quoscumque alios, excommunicationis, suspensionis seu interdicti sententia fuerit promulgata, licentiam dederunt alicui occidendi, capiendi seu alias in personis aut bonis suis aut suorum gravandi eos qui tales sententias postulerunt, sive quorum sunt occasione prolate, vel easdem sententias observantes, seu taliter excommunicatis communicare nolentes, nisi licentiam ipsam re integra revocarint, vel si ad bonorum captionem occasione ipsius licentie si processum, nisi bona ipsa fuerint infra octo dierum spatium restituta, aut satisfactio pro ipsis impensa in excommunicationis sententiam incidant ipso facto.
Eadem quoque sint sententia innodati omnes qui ausi fuerint predicta licentia data uti, vel aliquod premissorum, ad que committenda licentiam dari prohibemus alias committere suo motu.
Qui autem in eadem sententia manserint duorum mensium spatio, ex tunc ab ea non possint, nisi per Sedem Apostolicam, absolutionis beneficium obtinere.
(J8) Illud quoque sub excommunicationis pena prohibemus ne quisquam laicorum nostre diocesis clericos seu ecclesiasticas personas trahere seu trahi facere presumat super quibuscumque personalibus actionibus, criminalibus vel civilibus, coram quocumque domino, judice, bajulo vel quolibet alio temporali seu seculari seu secularem jurisdictionem habenti.
Clerici vero contra hoc scienter facientes excommunicationis incurrant sententiam ipso facto.
Sed nec ipsi de facto coram talibus et super talibus sive a clericis sive a laicis tracti, in ipsis consentire aut coram eis super hiis respondere, sub eadem excommunicationis pena, preter alias penas in jure scriptas, aliquo modo presumant.
Nos enim sententias, condemnationes et processus quoslibet coram talibus seu per eos sive eorum auctoritate vel mandato super talibus habitos irritos decernimus et inanes.
Si vero domini, judices, bajuli premissi vel alii quicumque quomodolibet, directe vel indirecte, per se vel alios, tales in se consentire aut coram se respondere compellere, aut ab eis aliquid extorquere presumpserint ipsi domini, judices, bajuli et quilibet alii excommunicationis sententie ipso facto se noverint subjacere, a qua absolvi non possint, nisi prius de suo duplum ejus restituant, quod a talibus habuerunt.
Nec remissio eorum a quibus exactum extiterit ipsos extorquentes aliquatenus valeat excusare.
Sub anathematis quoque pena interdicimus clericis beneficia ecclesiastica obtinentibus et etiam in sacris ordinibus constitutis ne laicis contra ecclesias vel ecclesiasticas personas in causis decimarum vel primiciarum vel oblationum patrocinari presumant.
(J9) Injuncti nobis officii cura sollicitat, commissa preterita nos impellunt ut tam presentis innovatione statuti qua debitarum adjectione penarum nostris atque Mimatensis Ecclesie indemnitatibus consulamus ne nos qui alios in sua justicia fovere tenemur, jus nostrum improvide negligere videamur.
Qui igitur nonnulli bona et jura nostra Ecclesie Mimatensis spiritualia, ecclesiastica et temporalia modis variis occupare et occupata detinere, Dei timore postposito, non verentur, alii vero feuda et retrofeuda, bona et jura que a nobis et ecclesia memorata tenere debent, aliis personis recognoscere vel submittere non formidant.
Idcirco precipimus alias auctoritate nostra preceptum fuisse meminimus ipsis occupatoribus et detentatoribus ut bona et jura nostra et Ecclesie Mimatensis, a tempore legitime prescriptionis citra, absque nostra vel antecessorum nostrorum licentia et assensu, quocumque titulo occupata et detenta plene, integre et effectualiter restituere.
Ipsis vero non recognitoribus, submissoribus dictorum feudorum ac retrofeudorum ut recognitiones et submissiones a dicto tempore citra, quomodolibet factas, totaliter et cum effectu revocare hinc ad instans festum Resurrectionis dominice non obmittant.
Requirimus insuper et monemus eos qui recognitiones et submissiones hujusmodi, per se vel per alios, quomodolibet receperunt aut recepi fecerunt seu consenserunt ut, omni fraude cessante, intra idem tempus illa resignare, remittere, repudiare et dimittere non obmittant.
De quibus restitutione, revocatione, resignatione, remissione seu repudiatione, infra viginti dies post prefatum Resurrectionis festum immediate sequentes, sufficienter nos certificare procurent per legitima documenta.
(J10) Ad hec interdicimus omnibus et singulis a nobis et Ecclesia Mimatensi quecumque bona eccleciastica vel mundana, jura, feuda vel retrofeuda quomodolibet tenentibus seu possidentibus, ne de cetero illa in totum vel in partem, quocumque modo vel titulo, alienare, transferre, recognoscere vel submiterre, quibuscumque personis ecclesiasticis vel mundanis, collegiis vel universitatibus seu in illas, sine nostra aut successorum nostrorum licentia speciali, presumant.
Nos enim in omnes et singulos qui, que premisimus in prestitutis terminis non adimpleverint, et qui amodo jura, bona, feuda et retrofeuda hujusmodi in totum vel in parte quomodolibet occupare, detinere, alienare, transferre, recognoscere et submittere et qui recognitiones seu submissiones hujusmodi scienter amodo recipere presumpserint, ex nunc ut ex tunc, in personas singulares excommunicationis, in collegia vero seu universitates interdicti, in hiis scriptis sententias promulgamus.
Et insuper occupationes, detentationes, alienationes, translationes, recognitiones et submissiones ipsas revocamus et totaliter annullamus.
(J11) Rursus, in tante ingratitudinis penam, bona, jura, feuda et retrofeuda ipsa olim occupata, detenta, alienata, translata, recognita vel submissa post lapsum dictum terminum, nisi que premisimus adimpleverint, que vero deinceps occupari, detineri, alienari, transferri, recognosci vel submitti contra hanc nostram prohibitionem contigerit, ex nunc publicamus et confiscamus illa nobis et ecclesie applicantes, ad privationem aliorum feudorum, bonorum, jurium, privilegiorum et libertatum que a nobis et Ecclesia ipsa tenere noscuntur, contra tales nichilominus prout expedire noverimus processuri.
Eidem quoque excommunicationis sententie decernimus subjacere eos qui bona immobilia, feuda, jura, jurisdictiones et libertates quarumlibet ecclesiarum nostre diocesis quoquo modo occupare, usurpare aut occupata detinere presumpserint nisi, infra duorum mensium spatium a presentis publicatione constitutionis numerandum taliter occupata seu detenta, cum omnibus fructibus et proventibus inde perceptis et qui percipi potuerunt plene et integre restituerint ecclesiis illis seu ecclesiasticis personis ad quas talia pertinere noscuntur.
Vobis universis et singulis ecclesiarum rectoribus et curatis precipientes quod presentem constitutionem, diebus dominicis post utramque synodum immediate sequentibus, in missarum solemniis, omnibus astantibus, diligenter exponere studeatis, et si forte quemquam hac excommunicatione ligatum noveritis nec illi nec alicui de domo sua sepulturam in morte, nec aliqua ecclesiastica sacramenta in vita ministrare vel ad divina officia admittere presumatis.
(J12) Precipimus omnibus rectoribus et curatis, in virtute sancte obedientie, ut, singulis dominicis Quadragesime, moneant et inducant plebes suas ut solvere debeant denarios sancti Privati quos, absque peccato, detinere non possunt, prout est antiquitus fieri consuetum.
(J13) Quia, sicut intelleximus, plerique indocti et quorum vita et mores incogniti sunt, docere volunt et magistri esse qui discipuli non fuerunt, districte inhibemus ne quis, in civitate vel diocesi nostra, docere vel scolas tenere in quacumque facultate presumat, absque nostra licentia speciali.
Alphabetum tamen, psalterium, cantum, officium ecclesiasticum et Donatum seu partes, unusquisque et ubique libere docere possit.
(J14) Precipimus universis capellanis atque rectoribus ut presentes Instructiones et Constitutiones habeant et diligenter observent et a sibi subditis faciant observari.
Quodque illas quatenus tangunt laicos, in diebus dominicis in suis ecclesiis coram clero et populo, prout erit possibile et opportunum, legant et exponant.
Quatenus vero clericos tangunt caritative seorsum clericis illas insinuent, ne quis eorum per ignorantiam se in illis valeat excusare.
(J15) Penas autem in transgressores premissarum Constitutionum, quibus certe pene adjecte non sunt, que quidem pene in jure expresse non sunt, nostro arbitrio reservamus.
Reservamus autem nobis potestatem interpretandi, declarandi, mutandi, addendi et minuendi in premissis quicquid, quotiens et quando viderimus expedire.