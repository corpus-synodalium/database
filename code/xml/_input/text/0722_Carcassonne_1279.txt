De testamentis faciendis per rectores ecclesiarum.
Bone rei dare consilium, et presentis vite habetur subsidium et eterne remunerationis cernitur premium expectare.
Nos itaque Galterius permissione divina Carcassonensis episcopus, attendentes quanta rectoribus ecclesiarum nostre diocesis animarum pericula, quanteque ecclesiis ipsis rerum suarum provenerint detrimenta ex eo quod quidam predecessorum nostrorum bona vacantium ecclesiarum mobilia recipere ac sibi appropriare et retinere conati sunt, idcirco de nostri consilio capituli pariter et assensu, receptiones et retentiones et appropriationes hujusmodi relaxantes, tollentes et penitus abdicantes, statuimus et servari a nobis nostrisque successoribus in perpetuum ordinamus, eisdem rectoribus indulgentes et specialiter concedentes quod de bonis suarum ecclesiarum mobilibus et se moventibus necnon et de omnibus, si que sint tam in vita quam in morte, debita suarum ecclesiarum persolvere, et alias de ipsis libere valeant ordinare, prout saluti animarum suarum vederint expedire, domibus tamen ecclesiarum de supellectili et necessario ornamento convenienter instructis et sustentatione successoribus et ministris usque ad novos fructus congrua reservata, adjicientes quod si aliquem de rectoribus antedictis decedere contingeret intestatum, quod de bonis suis ipsius debita persolvantur et de residuis, ordinatione facta superius non mutata, fiat distributio pro ipsius anima decedentis in operibus caritatis ad nostri notitiam vel illius cui committemus super his vices nostras.
Datum Carcassone anno domini MCC LXXIX tertio idus aprilis, presentibus venerabilibus Gr. ... de Monte Olivo, Ar. ... de Sancto Hilario, Dei gratia abbatibus et religiosis viris, P ... archidiacono majore, G. ... archipresbytero majore, S. ... archipresbytero minore, nobis in paschali synodo assistentibus et plurimis.