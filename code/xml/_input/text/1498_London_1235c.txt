(1) Quoniam in civitate London. fit sepius mutatio capellanorum, et in cura parochiali ad presentationem rectorum ecclesiarum substituuntur per archidiaconum capellani tales qui consuetudines London’ penitus ignorant, ne ulterius discordia sit inter eos super eisdem consuetudinibus tempore bone memorie domini Rogeri Nigri tunc episcopi Londoniensis, consensu venerabilis viri domini Petri tunc archidiaconi Londoniensis et totius capituli sui, ita est ordinatum et provisum ut decetero sicut decet concordes sint et unanimes, et in omnibus suis agendis et primo in festis sanctorum celebrandis per civitatem, de quibus non facit canon mentionem et in aliis dubitationibus certiores fiant. 
Ista sunt festa celebranda de quibus capellani de novo in civitate London’ venientes dubitare solebant: mense Martii, festum sancti Gregorii pape; mense Aprilis, festum sancti Meliti episcopi et confessoris et aliud festum sancti Erkenwaldi episcopi ; mense Maii, festum sancti Iohannis ante portam Latinam, festum sancti Athelberti regis et martiris, et festum sancti Augustini Anglorum apostoli; mense Iunii, festum sancti Barnabe apostoli, festum sancti Albani martiris, et commemoratio sancti Pauli; mense Iulii, translatio sancti Thome martiris, et festum sancte Margerete virginis et martiris; mense Augusti, festum sancti Oswaldi regis et martiris; mense Septembris, festum sancti Egidii; in mense Octobris, festum sancte Osithe virginis et festum sancte Athelburge virginis; mense Novembris, festum sancti Erkenwaldi. 
Ista festa prenominata sunt celebranda cum aliis de quibus non oportet facere mentionem, quorum solempnitates omnibus constant. 
(2) Statutum est insuper ut omnes capellani archidiaconatus intersint in propriis personis vel per procuratores honestos et sufficientes in habitu honesto in processione apud ecclesiam beati Pauli, ipsam prout decet sequituri, scilicet, dominica in Ramis palmarum et die Ascensionis domini, die lune in septimana Pentecostes nichilominus cum parochianis suis dictam ecclesiam processionaliter ut moris est visitaturi, sine molestia et sine pugna. 
Similiter conveniant omnes capellani et beneficiati in archidiaconatu London’ ad generale capitulum quater in anno locis antiquitus consuetis, scilicet primum cito post festum sancti Michaelis, secundum cito post Natale domini, tertiam in septimana Pasche, quartum in crastino Assencionis domini. 
Quicumque autem predictorum ad processiones predictas seu capitula non venerit, ut predictum est, dabit archidiacono vel eius officiali duos galones vini pro pena. 
(3) Quia vero consecratio crismatis per manus capellanorum London’ hucusque transire solet, cum sit fons et origo christianitatis et sacramentorum ecclesie providendum erit in tertio capitulo generali de personis ad tale ministerium necessariis ab archidiacono vel eius officiale tunc eligendis, nominandis, et scribendis, habita consideratione ad illorum honestatem morum et literature discretionem et elegantem dispositionem membrorum prout officium singulorum deposcit. 
Et licet de quatuor capitulis tantum generalibus sit predictum necesse, tamen habebunt omnes capellani et beneficiati convenire ad alia capitula generalia quosciens videbitur archidiacono vel eius officiali expedire, audituri que proponuntur et facturi quod faciendum est.  
(4) Provisum est etiam et concessum a capitulo archidiaconatus London’ quod cum humanitus contigerit de aliquo capellano parochiali vel rectore vel vicario, quamvis pitantiam capellanis non legaverit serviens communis mortem ipsius omnibus capellanis et singulis tenetur denuntiare, nichil propter hoc a defuncto vel eius executoribus exigendo vel accipiendo; et ut omnes pulsationem generalem per ecclesias suas facientes post prandium et in crastino ad missam ad exequias celebrandas generaliter conveniant in superpelliciis et habitu honesto, et pro anima ipsius oblationes ibi faciant sub pena trium denariorum, cuius pene commisse medietatem dominus archidiaconus percipiet, et aliam medietatem procuratores pitantiarum, ut per manus ipsorum pro anima ipsius defuncti pauperibus distribuatur. 
Dominus vero archidiaconus qui pro tempore fuerit ad exequias talis defuncti vespere et mane, si in civitate resideat, veniet et, si capellanus fuerit, pro anima ipsius defuncti missam solempniter celebrabit, nisi iusta causa fuerit inpeditus. 
Si vero aliquis capellanus honesta et rationabili causa fuerit prepeditus, ita quod personaliter venire non poterit, pro se clericum cum oblatione mittat honestum et in habitu honesto. 
Oblatio vero a capellanis capituli proveniens per dictos procuratores in pios usus pro anima ipsius defuncti detur. 
De hac autem communi servienti in duobus vel tribus denariis gratia fiat. 
Si vero serviens hoc plene et fideliter facere contempserit, per archidiaconum puniatur per x solidorum subtractionem donec plene emendaverit quod deliquit. 
(5) Ab aliis vero clericis et laicis qui non sunt de gremio capituli, quamvis pitantias legaverint pro pulsatione generaliter facienda, debet percipere serviens capituli sex denarios, sed generalem pulsationem non debet facere nisi aliqua certa persona coram archidiacono vel eius officiali cautionem prestiterit, qua prestita per totam civitatem plenarie pulsare faciet, ne per eius negligentiam talis devotio in testamentis faciendis inpediatur, et dampnum et obprobrium universitas capellanorum reportet. 
Si vero in hiis faciendis negligens inveniatur, secundum penam supradictam puniatur. 
(6) Ordinabuntur autem tres quorum unus, cum dominus archidiaconus absens fuerit, faciet officium, alii duo cantariam conplebunt. 
Et quod procuratores pitantiarum ad exequias et ad missam necnon ad officium sepulture decenter et honeste conplendum de predictis rectoribus, vicariis, et presbiteris parochialibus ac de clericis de gremio capituli predicto disponent et ordinabunt, et abiliores ad hoc in huiusmodi vigiliis mortuorum et ad missam et ad sepulturam in crastino eligent, assignabunt, et constituent cantores et ad officium huiusmodi administratores. 
Et ad hoc sic electi si predictis pitantiariis inobedientes fuerint et rebelles, per archidiaconum puniantur. 
Et si aliquem rectorum seu capellanorum parochialium in tanta egestate mori contingat quod ipsius facultates ad eius exequias faciendas non sufficiant, fiant exequie de communi collecta capellanorum vel de illa portione supradicta que assignatur in pios usus distribuenda per dispositionem procuratorum pitantiarum qui pro tempore fuerint. 
(7) Excommunicentur quater in anno, scilicet dominica prima Adventus domini, et dominica prima Quadragesime, in festo sancte Trinitatis, in dominica infra octabas Assumptionis beate Marie, omnes illi qui ecclesias iure suo presumunt malitiose privare, aut per malitiam libertates earundem infringere vel perturbare contendunt. 
Omnes etiam illi qui pacem et tranquillitatem domini regis et regni iniuste perturbare presumunt. 
Item, omnes illi qui scienter et prudenter falsum perhibent testimonium vel perhiberi procurant vel etiam qui tales testes scienter producunt vel subornant in causa matrimoniali, ubi scilicet agatur contra matrimonium vel ubi agatur ad alicuius exheredationem. 
Item, omnes advocati qui in causis matrimonialibus malitiose exceptiones opponunt vel opponi procurant ne matrimonia vera debitum sortiantur effectum, vel ut contra iustitiam processus cause diutius suspendatur. 
Item, omnes illi qui gratia lucri, odii, vel favoris, vel alia quaque de causa, alii malitiose crimen inponunt, cum infamatus non sit apud bonos et graves, ut sic ei saltem purgatio indicatur vel alio modo gravetur. 
Item, omnes illi qui vacante ecclesia malitiose opponunt vel opponi procurant patronatus questionem, ut sic verum patronum illius ecclesie collatione saltem illa vice defraudent.  
Detentores descimarum, usurarii, incendiarii, sortilegi, falsarii bulle et tonsores monete, simili sententia innodentur, omnes illi qui notorios fornicatores, adulteros seu notorias meretrices scienter et prudenter defendunt quominus canonice puniantur, sub pena excommunicationis firmiter inhibentes ne quis personis predictis hospitium scienter locet vel eos in hospitio receptet. 
Item, excommunicentur semel in anno in capitulo generali ab omnibus capellanis omnes qui pitantias capellanis London’ caritative legatas defraudant vel defraudari procurant, vel redditus in ultimis voluntatibus quorundam pie ad hoc faciendum deputatos alienant vel ut alienentur procurant, ut sic voluntas testatoris inpediatur et capellani pitantiis priventur. 
(8) Circa personam communis servientis ita ordinatum est quod cum in presentia totius capituli generalis a domino archidiacono fuerit ad tale officium electus et admissus, inspectis sacrosanctis iuramentum prestabit coram capitulo quod, quandiu in tali officio steterit, fideliter ministrabit domino archidiacono, et quod causa lucri vel odii, invidie vel vindicte, aliquem rectorem ecclesie vel capellanum apud dominum archidiaconum vel eius officialem malisciose non acusabit. 
Circa etiam eundem est ita ordinatum ut in qualibet ecclesia parochiali habeat oblationes suas ter in anno, scilicet in Nativitate domini unum denarium, in Pascha unum denarium, et in principali festo ecclesie unum denarium; in festo vero sancti Michaelis providebitur eidem in x solidis per eos qui pro tempore habebunt curam pitantiarum de communibus pitantiis omnium capellanorum; nec amplius ab eis debet exigere vel habere. 
Idem vero serviens libere et quiete citationes ecclesias vel capellanos tangentes nichil ab eis propter hoc exigendo vel habendo faciet; quod si contempserit, per archidiaconum puniatur. 
Et quamvis aliquis capellanus oblationem alicuius termini ei non solverit, pitantiam alicuius sequestrare vel retinere non debet. 
Retentor vero oblationis, si quis fuerit, coram archidiacono corripiatur et si necesse fuerit puniatur. 
Si vero dominus archidiaconus duos servientes habere voluerit, bene potest, ita tamen quod unus subsit alii, sed capellani capituli non tenentur dare oblationes nisi uni soli tantum, scilicet principali. 
Alii vero bene possunt aliquid conferre sed tantum ex gratia et non ex debito. 
Et liceat domino archidiacono pro voluntatis sue arbitrio subtrahere de portione predicta principali servienti assignata et dare secundo servienti, et alterum vel ambos cum ei placuerit amovere et alios quos voluerit loco eorum subrogare usque ad festum sancti Michaelis sequens, et tunc ordinetur de illis vel aliis secundum quod videbitur expedire archidiacono. 
(9) Provisum est etiam quod clerico capituli a capellanis annuatim providebitur in x solidis infra festum sancti Michaelis et festum Omnium sanctorum. 
Si vero contigerit aliquem capellanum parochia- lem in capitulo constituere procuratorem, dictus clericus pro procuratione scribenda a tali capellano nichil debet habere vel exigere, sed libere ei in illo officio ministrare. 
Et prestabit dictus clericus in capitulo generali, vel coram archidiacono tantum si ei placuerit, in festo sancti Michaelis corporale sacramentum quod fideliter se habebit circa scripturam rotuli domini archidiaconi London’.  
(10) De subtractione iuris. 
Si contingat aliquem parochianum esse rebellem ecclesie sue vel capellano suo, non veniendo ad ecclesiam suam diebus dominicis et aliis diebus festivis ad minus cum poterit, non solvendo ius parochiale, scilicet oblationes debitas et consuetas, secundum facultates suas, nec alia que ad eum pertinent solvere, tunc trina monitione premissa sub testimonio duorum vel trium viscinorum, si in sua contumacia perseveraverit, licebit capellano suo parochiali eum ab ingressu ecclesie autoritate propria suspendere et ipsum talem in ecclesia publice denuntiare ac postmodum, cressente contumacia, excommunicare ; nec reconsiliabitur nisi per dominum archidiaconum vel eius officialem, et hoc presente suo capellano cum ei et sue ecclesie iuste satisfecerit, nisi capellanus absens fuerit per contumaciam, salva in omnibus aliis forma illius decretalis, Sacro approbante concilio. 
(11) De procuratoribus. 
In generali capitulo duo vel tres prudentiores et discresciores capituli eligantur qui procurent de pitantiis tam de redditibus quam aliis que per eorum concilium, omnibus sociis per servientem capituli in unum convocatis, in capitulo fideliter distribuantur. 
Si vero aliqui ex sociis variis prepediti negotiis venire nec assignatum mittere non poterunt, tunc aliquis ex procuratoribus pitantiarum a capitulo electis loco ipsorum recipiet pitantiam absentium et eis quam citius poterit habere faciet. 
Item, pitantie que relicte fuerint tempore cuiusque capellani parochialis de tempore suo eidem solvantur vel suo assignato, licet amotus fuerit ante tempus solutionis. 
Si vero presens non fuerit nec assignatum constituerit, tunc rector ecclesie illius vel assignatus eius illas percipiet. 
(12) De permutatione. 
Item, concorditer provisum est et concessum quod mutatio hostiorum ius parochiale non mutet, sed si contingat quod de duobus edeficiis unum fiat edeficium, tunc capellani utriusque parochie obventiones illius edeficii proportionaliter secundum ordinationem domini archidiaconi dividant, nisi inter eos aliter fuerit prius compositum. 
Similis consideratio erit habenda circa ocupationem fundorum diversorum, sive fuerint in una parochia sive in diversis, ocupatorum a christianis vel a iudeis, ponderatis circumstantiis familiarum et locorum quantitate et qualitate ut sic provideatur indempnitati ecclesie. 
(13) De parochiis diversis. 
Si contingat aliquem parochianum unius ecclesie contrahere cum aliqua alterius parochie, aut traducat eam in tertiam parochiam, tunc capellani parochiales viri et femine dimidiabunt oblationes et omnia que die nuptiarum proveniunt ratione illius contractus ad ecclesiam. 
Si vero ambo in ea parochia in qua contrahunt moram faciunt, idem faciet. 
Si vero traducat eam in suam parochiam, tunc capellanus parochialis mulieris totum habebit, quia parochianam suam amisit. 
Si vero aliquis ante diem a parochia sua in aliam parochiam per iiii dies vel per quinque, ut provideat sibi in hiis que necessaria sunt, recedat, nichilominus ecclesia a cuius parochia exivit medietatem oblationis habebit, quia tantum ea de causa recessit ut contrahet.  
(14) De contractu matrimonii. 
Nullus capellanus contractui matrimoniali sui vel alterius parochiani intersit ante trinam denuntiationem factam in una parochia, vel in duabus parochiis, si sint de diversis parochiis. 
Quod si fecerit et convinci poterit, per dominum archidiaconum puniatur. 
(15) De testamentis. 
De testamentis conficiendis a laicis provisum est quod capellanus parochialis ecclesie interpelleretur quod intersit si placuerit. 
Si vero conficiatur contempta presentia capellani parochialis, irritum sit testamentum; et si capellanus alius intersit confectioni talis testamenti, arbitrio archidiaconi puniatur. 
(16) Si mulier inpregneretur in aliqua parochia, et odio capellani sui vel timore ducta, vel ut dampnum vel scandalum vitet, ad aliam parochiam fugerit, non admittatur ad purificationem irrequisito assensu sui capellani a cuius parochia exivit. 
Qui si difficilem se exhibuerit, licentietur ab archidiacono vel eius officiali, et hoc fiat salvo iure ecclesie sue parochialis. 
(17) De parochianis. 
Si vir alicuius mulieris domicilium habentis necessitate ductus alicui servierit, tantum parochianus illius ecclesie erit in cuius parochia uxor eiusdem moram facit, quia in hoc casu vir uxorem sequi tenetur; et intelligendum est, si uxor eius in archidiaconatu London’ moram facit. 
Et non tenebitur illi ecclesie in cuius parochia servierit nisi bis in anno dare ceragium et in festo illius ecclesie offerre. 
Simili modo ordinatum est de illis qui seldas vel shopas in alienis parochiis locant, quamvis in illis de nocte iaceant, nisi in illis manducent. 
(18) De coredia sua. 
Si aliquis corredium in domo alicuius emerit sive per annum sive per dimidium sive per quarterium, illius ecclesie erit parochianus in cuius parochia comederit, et sic pro rata temporis. 
(19) De infirmis. 
Si parochianus alicuius ecclesie in parochia alterius infirmetur, vel propter suam infirmitatem ad alienam parochiam se transtulerit ut  ibi habeat locum sue infirmitati competentiorem, sub spe tamen revertendi cum poterit, capellanus in cuius parochia sanus degebat tenetur ad infirmum suum accedere et omnia sacramentalia ei ministrare, licentiatus tamen a capellano parochiali, sed nec eucharistiam nec crucem nec oleum in alterius parochiam secum ferre debet, sed ab ecclesia parochiali omnia que pertinent in tali casu libere habere. 
Et si de tali infirmo humanitus contingat, capellanus in cuius parochia obierit nichil de eo poterit vel debet vendicare. 
(20) De sepulturis. 
Si capellanus carens cimiterio mortuum suum in cimiterio alicuius ecclesie parochialis sepeliat, tunc ecclesia in cuius cimiterio sepelitur defunctus medietatem oblationis percipiet. 
Si vero parochianus alicuius ecclesie cimiterium habentis in alieno cimiterio sibi sepulturam eligerit, ecclesia a cuius parochia exivit defunctus omnes oblationes prime misse percipiet. 
Aliarum vero missarum si que celebrate fuerint habebit oblationes ecclesia in cuius cimiterio sepelitur. Si vero parochianus alicuius ecclesie, cimiterium habentis sive non, in cimiterio conventualis ecclesie sibi sepulturam eligerit, ecclesia a cuius parochia exivit defunctus prime misse oblationes plenarie percipiet. 
(21) De excommunicatione pro decimis. 
Tribus vero diebus dominicis post Nativitatem sancti Iohannis baptiste in omnibus ecclesiis a capellanis annuatim publice fiat inhibitio sub pena excommunicationis ne quis prediorum sive gardinorum decimam fructuum asportet vel asportari faciat, nisi primo ecclesie parochiali competenter inde fuerit satisfactum. 
Si quis vero contra hanc prohibitionem scienter et prudenter venerit, trina monitione premissa, si emendare noluerit nec ecclesie satisfacere de offensa, si constiterit de persona, nominatim excommunicetur et per archidiaconum puniatur, qui indempnitati ecclesie providebit. 
(22) Item, provisum est etiam et generaliter ab omni capitulo concessum quod si aliquis capellanus, tam in ferendis sententiis excommunicationis et prohibitionibus publice denuntiandis diebus dominicis supradictis quam in dictis constitutionibus observandis negligens inveniatur, per dominum archidiaconum in hoc puniatur, quia si huiusmodi sententia generalis in quibusdam ecclesiis daretur et non in omnibus, scandalum inde generaret et obprobrium.
