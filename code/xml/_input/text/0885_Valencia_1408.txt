Proemium notarii [1]. 
Constitutiones edite per reuerendissimum in Christo patrem et dominum Hugonem, Dei gratia episcopum Valentinum, in tertia synodo, quam celebrauit in sua ecclesia Valentina, die martis, intitulata prima mensis madii, anno a natiuitate Domini millesimo quatercentesimo octauo.
(1) De uestibus honestis portandis.
Quamuis omnis iactantia et ornamenta corporalia inhonesta sint per alias constitutiones predecessorum nostrorum omni sacrato ordini interdicta, clericique in statu mentis et habitus Deo placere debeant, maxime in sacris ordinibus constituti, tamen nonnulli clericorum ipsorum constitutiones easdem deducentes penitus in contemptum, non solum in uestium scissura excedunt, uerum etiam ita manicas longas et latas in suis tunicis ac aliis uestibus et quedam alia clericis prohibita et inhonesta deportant, quod potius ad lasciuiam quam necessitatem fieri presumunt corporalem.
Quare nos Hugo, Dei gratia episcopus Valentinus, cupientes clericorum mores et actus deuios in melius reformare, adicientes constitutionibus ipsis, presenti constitutione ducimus statuendum quod clerici in sacris ordinibus constituti, necnon beneficiati quicumque ab inde ipsas manicas longas et latas, collaria ampla et alta ac inhonesta in suis tunicis uel aliis uestibus, ac alas gramasiarum cesas seu apertas non presumant portare; set manicas rotundas et strictas, ita quod earum latitudo ultra palmum extendi non possit, gramasiarum alas clausas ac collaria tunicarum et gramasiarum breuia ferant et stricta. 
Nec collaria camisiarum supra collaria aliarum uestium indecenter ostendant. 
Portent etiam uestes superiores talares, non nimia longitudine uel breuitate notandas. 
Contrarium uero facientes post decem dies, a publicatione presentís constitutionis in antea computandos, penam decem solidorum regalium ipso facto incurrant, quorum medietas operi sedis Valentine, alia uero fisco nostro applicetur.
(2) De percaciis perpetualium anniuersariorum acquirendis.
Constitutionem domini Vitalis, bone memorie, predecessoris nostri, qua cauetur quod beneficiorum institutiones in sede ac aliis ecclesiis ciuitatis et diocesis Valentine non admittantur, nisi ipsorum reditus et anniuersaria perpetua summam in eadem constitutione expressam attingant, ad memoriam reducentes, presentis nostre constitutionis edicto eamdem decreto precipimus in omnibus obseruari. 
Adicientes, de consensu honorabilis nostri capituli, quod si forsan per inaduertentiam, obliuionem uel alias aliqua beneficia fuerint contra formam constitutionis predicte hactenus instituta siue fundata post tamen editionem constitutionis predicte [2], beneficiati talium beneficiorum perpetualium careant, donec anniuersaria ipsa perpetua per eosdem uel illos ad quos pertinet in eadem sede et ecclesiis fuerint instituta.
(3) De electione collectoris percaciorum utiliter facienda.
Plurimorum clamor nostrum pulsat auditum et experientia facti edocuit quod ex quo nonnulli beneficiati in ecclesiis parochialibus ciuitatis et diocesis Valentine, absque consensu rectorum et uicariorum perpetuorum earumdem seu illorum uices gerentium, procuratores, collectores et receptores anniuersariorum percaciorum et emolumentorum perpetualium et temporalium ipsorum eligere et constituere non uerentur, discordie et litigia inter ipsos sepissime oriuntur. 
Quare, uolentes huiusmodi litigiis obuiare, de consensu honorabilis nostri capituli, presenti constitutione ducimus statuendum quod de cetero electio et constitutio talium collectorum et procuratorum fiat de communi concordia et consensu predictorum rectorum, uicariorum et beneficiatorum, alioquin talis electio seu constitutio uiribus non subsistat. 
Hoc prouiso quod si predicti discordauerint in dicta electione, nos seu officialis noster, si nobis uel ei fuerit bene uisum, possimus procuratorem et collectorem, beneficiatum tamen ipsius ecclesie, qui per rectorem nominatus fuerit, confirmare, qui emolumenta ecclesie colligat, salario consueto sibi retento.
(4) Contra uicarios temporales et alios damna ecclesiis parochialibus et suis rectoribus procurantes, et solidatas indebite petentes.
Ad remouendas fraudes et tollendas dissensiones, que inter rectores et uicarios parochialium ecclesiarum ciuitatis et diocesis nostre Valentine pro sub scriptis causis [3] sepissime oriuntur, de consensu honorabilis nostri capituli, presentí constitutione statuimus quod de cetero nullus uicarius temporalis, etiam si iurium et fructuum alicuius dictarum ecclesiarum fuerit arrendator, audeat cum populo aut cum personis aliquibus [4] singularibus parochie sibi commisse tractare, procurare seu tractari et procurari facere quod, finito tempore sui arrendamenti seu regiminis cure animarum sibi credite, ad intercessus, preces uel comminationes ipsius populi seu aliquorum de populo [5] parochianorum, uolente seu nolente rectore seu perpetuo uicario talis ecclesie [6] ipse uicarius temporalis [7] in arrendamento remaneat seu regimine supra dictis. 
Contrarium uero facientes, ab huiusmodi arrendamentis et regiminibus illius ecclesie et alterius cuiuscumque per annum ex tunc sequentem sint ipso facto omnino priuati, et alias, secundum quod qualitas facti exposcerit, ad nostrum uel officialis nostri arbitrium grauius puniendi.
Statuimus etiam et ordinamus quod nullus uicarius perpetuus, carens iuribus pedis altaris uel cuius pedis iura ad matricem ecclesiam sub qua dicta subest uicaria [8] pertinent, attemptet deinceps per se uel per alium, directe uel indirecte, populum sibi commissum inducere ut non offerat Deo oblationes in missa et alias pro defunctis fieri consuetas, in sepulturis quoque defunctorum non pingues cereos, set debiles et tenues modicique ualoris habeat, et alia prefatus populus [9] faciat que detrimentum afferant matrici ecclesie ante dicte, ut sic rectores seu hii ad quos iura huiusmodi pertinere noscuntur, ad arrendandum uel dimittendum eis illa pro minimo quam ualeant compellantur. 
Qui autem contrarium fecerint uel aliquid iuris predicti, inuito rectore uel alio cuius intersit, penes se retinuerint, sententiam excommunicationis ipso facto incurrant, a qua absolui per aliquem non possint, nisi prius de subtractis iuribus et damnis illatis satisfecerint competenter.
Adicientes quod prefati temporales uicarii et alii quicumque seruitores uenerabilium canonicorum, rectorum et beneficiatorum nostre diocesis, si post lapsum anni a tempore prestiti seruitii computandum [10], salarium, solidatam siue logerium, eis preuia de causa debita, non petierint, ex tunc agendi et petendi illa eisdem aditus sit penitus interdictus.
(5) De quibusdam festis colendis.
Statuimus et ordinamus, de consensu honorabilis nostri capituli, quod festa beati Bamabe, Transfigurationis Domini et dies Veneris Sancti, de quibus nulla fit mentio in constitutionibus et a populo uenerantur, quod de cetero per populum colantur et ab omnibus curatis publicentur et precipiantur coli per populum, ut de aliis festiuitatibus est fieri assuetum.
(6) De confessione presbyterorum.
Statuimus et ordinamus, de consensu honorabilis nostri capituli, quod quilibet presbyter duitatis et diocesis nostre Valentine possit, totiens quotiens uoluerit, eligere confessorem qui de peccatis ei confessis possit ipsum absoluere, etiam in casibus nobis reseruatis, dum tamen per nos non fuerint specialiter retenti. 
Hanc autem constitutionem hinc ad aliam synodum per nos primo celebrandam uolumus tantummodo perdurare.