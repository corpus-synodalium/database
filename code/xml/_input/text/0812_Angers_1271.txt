Idem Nicholaus in synodo Penthecostes anno Domini millesimo LXXo IIo.
(1) De filiis sacerdotum.
Quia scriptum est: Ve homini per quem scandalum venit, nos publice inhibuisse recolimus prohibicione synodali, ne quis sacerdos vel rector filios proprios vel filias habeant secum commorantes, et maxime secum in ecclesiis suis ministrantes, cum testes evidentes existant incontinencie eorum [1].
Et cum nonnullos invenerimus dicte prohibicionis contemptores in grave scandalum subditorum, precipimus et injungimus omnibus et singulis rectoribus, presbiteris et capellanis talia presumentibus, quod eos easve a se penitus abjiciant, adeo quod circa eos nullatenus conversentur vel commorentur cum eisdem, sub pena suspensionis et amissionis beneficiorum suorum.
Si contra commiserint, nullam spem remissionis vel restitucionis habeant.
(2) De bannis solempniter faciendis.
Item, cum quamplures existant milites et alii qui periculum ignorant vel contempnunt quod imminet in matrimoniis et benedictionibus nupcialibus, bannis non factis celebratis, prohibemus ne quis inter quascumque personas benedictionem nupcialem celeb rare presumat, nisi prout juris et moris est, bannis factis in ecclesia publice festivis diebus premissis.
(3) De convocacione sacerdotum.
Cum affectantes sacerdotum et subditorum instructionem alias constituerimus quod archipresbiteri et decani, singulis annis, certis diebus infra octavam Purificacionis beate Marie Virginis, sacerdotes sibi subditos certis locis confinibus, que non mutarentur, convocarent ut dicti archipresbiteri sacerdotes eosdem consulerent super hiis, de quibus dubitarent, ad synodalem quaternum vel statuta synodalia pertinentibus, et ut, per predictos, statuta anni synodalia in Penthecostes et sancti Luce synodis facta dictis sacerdotibus recitarentur.
Nos per predictos archipresbiteros et decanos intelleximus quod sacerdotes sibi subditi, ad dies et loca propter hoc ab ipsis deputatos venire negligunt et contempnunt, propter quod volumus et statuimus quod illi, qui ad predictos dies et loca non venerint, quinque solidos nomine pene suo decano vel archipresbitero solvere teneantur, nisi canonicum habuerint impedimentum, quod firmare coram ipsis teneantur proprio juramento.
(4) De denunciacione excommunicatorum.
Verum intelleximus quod cum vobis aggravaciones exsequende diriguntur, licet in litteris contineatur quod exsequamini eas singulis diebus dominicis et festivis, ipsas semel facitis et in ecclesiis vestris publicatis.
Quare vobis omnibus et singulis precipimus et injungimus quod predictas aggravaciones saltem singulis diebus dominicis et festivis exsequamini, prout in ipsis litteris demandatur, donec aliud a mandante receperitis in mandatis.
(5) De confessionibus audiendis.
Preterea nobis relatum est quod sunt nonnulli vestrum qui periculum animarum minus zelantes quam debeant, cum aliquocies requiruntur de infirmorum confessionibus audiendis vicinarum parrochiarum, eciam proprio presbitero non presente, ad dictos infirmos accedere contradicunt, per quod multi dicuntur inconfessi decessisse.
Propter quod omnibus et singulis firmiter injungimus quatenus, cum quis requisitus fuerit de confessionibus egrotancium in vicinis parrochiis audiendis accedat indilate, alioquin, si per negligenciam suam quis decesserit inconfessus, sciat se beneficio suo esse privandum.