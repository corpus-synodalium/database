Sequuntur constitutiones synodales facte in synodo Sancti Luce presidente Galterio [1] Dei gratia Pictavensi episcopo anno Domini MoCCoLXXXo quarto.
(1) De pena participantium excommunicatis. [2]
Sacris canonibus est diffinitum quod cum excommunicatis a majori excommunicatione, que a participatione sacramentorum et communione fidelium separat cibo, potu, salutatione vel osculo, locutione vel oratione aut aliter nisi in hiis que ad salutem anime pertinent, non est voluntarie participandum, immo fugiendi sunt a christifidelibus sicut ethnici seu etiam publicani; et quod contrarium scienter facientes mortale peccatum committunt et notam minoris sententiam excommunicationis, que a participatione sacramentorum segregat, incurrunt.
Hoc non advertentes, multi ecclesiarum rectores et prelati, ac simplices sacerdotes, excommunicatos sive ab homine sive a canone, sive a provincialibus, sive a synodalibus constitutionibus et publice denunciatos, non verentur ad divina et sacramenta ecclesiastica admittere, et cum eis cibo, potu, oratione, locutione, salutatione et aliter participare dampnabiliter, ex qua quidem participatione non solum se inficiunt ymo et alios ledunt, quibus contemnendi excommunicationem et censuram ecclesiasticam tribuunt incentivum.
Cum ergo tales sint gravius puniendi quam layci quos debebant a talibus cohercere et eisdem exemplum abstinendi a talibus impertiri, presenti constitutione specialiter inhibemus, vel potius inhibitionem a jure circa hoc factam, penam adjacendo innodamus scilicet ne ecclesiarum rectores vel prelati seu quilibet sacerdos presentibus excommunicatis majoris specie excommunicationis in ecclesiis, postquam ipsos ibi esse sciverint, divina audeant celebrare, sed requirant vel requiri faciant ut inde exeant, et si ipsi excommunicati inde exire noluerint, vel sine scandalo exire non [3] poterint, non solum ab ipsorum divinorum inchoatione desistant sed etiam inchoata dimittant, excepto canone misse, qui si a sacerdote postquam adverteret et sciret excommunication esse in ecclesia fuerit inchoatus, cum contumacia exigat aliquatenus intermitti, ita tamen quod tunc non alta sed submissa voce dicatur, et quod excommunicatis vel etiam interdictis, benedictionem nuptialem, ecclesiasticam sepulturam vel alia ecclesiastica sacramenta non audeant ministrare, nec cum dictis excommunicatis potu, cibo, locutione, salutatione, oratione vel alias, nisi in casibus a jure permissis communicationem vel participationem aliquam habere.
Quemlibet vero contrarium facientem statuimus pro offensa qualibet hujusmodi quadraginta solidos pena mulctandum juxta episcopale arbitrium in lesis pauperum committendum.
Quam tamen penam secundum modum delicti et secundum facultatem delinquentis poterimus minuere vel augere, penis a jure permissis contra ipsos et alios participantes cum excommunicatis in suo robore duraturis.
(2) Ne obtinentes ecclesiam capellania conferatur aut contra.
Cum vero inveniatur aliquis qui commissum sibi officium regimen animarum per se sufficienter possit explere absurdum videtur quod aliqui tamen de se presumant, quod ad regendas parochiales ecclesias et etiam capellanias una cum ipsis ecclesiis seydoneos reputantes, ipsas capellanias cum ipsis ecclesiis parochialibus retinere ac recipere non verentur ex quo contingit in ipsis parochialibus ecclesiis sepius curam negligi dampnabiliter animarum, quia dum ad utrumque festinant neutrum peragunt prout decet, unde super hoc nos occurere volentes, statuimus quod nullus parochialem habens ecclesiam ad capellaniam, vel habens capellaniam ad parochialem ecclesiam decetero presentetur, nec eidem conferatur, nec ad eamdem admittatur, nisi fuerit fundator capellanie, vel nisi hoc processerit de novi fundatoris capellanie assensu, vel nisi parochialis ecclesia vel capellania in redditibus et proventibus ita sint tenues et exiles, quod neutrum predictorum beneficiorum per se sufficiat ad congruam rectoris vel servitoris proprii substantationem, et intellegimus in hac parte beneficium non esse sufficiens ad congruam provisionem rectoris vel servitoris proprii, cujus redditus vel proventus non valent, nec citra existimantur, quindecim libras monete in illis partibus usitate.
(3) Ne quis a non curato suo ecclesiastica recipiat sacramenta. [4]
Cum secundum canonicas sanctiones omnis utriusque sexus ecclesiastica sacramenta eidem necessaria seu convenientia singulariter a proprio debeat recipere sacerdote, et nonnulli laici subditi nostri sacerdotibus quibus cura animarum non est, ab episcopo, vel ab alio habente auctoritatem apostolicam, vel alias competentem super hoc potestatem, ecclesiastica sacramenta absque licentia nostra vel proprii sacerdotis, et etiam nonnunquam a prohibito, scienter recipere non formidaverunt nec formident in suarum periculum animarum cum a tali absolvi nequeant vel ligari, nos volentes huic periculo cautela qua possumus obviare, ne sanguis eorum de nostris manibus requiratur, talia fieri generaliter prohibemus, et si qui post monitionem et inhibitionem eisdem ex parte nostra super hoc specialiter et nominatim faciendam, a prohibito sacerdote in casu non concesso scienter reciperint in aliquem de ecclesiasticis sacramentis excommunicationis sententiam ipsos volumus incurrere ipso facto.
(4) De decimis.
Cum jure canonico sit prohibitum ne layci decimas cum animarum suarum periculo detinentes in laicos possunt quoquomodo transferre, et si quis eas receperit et ecclesie non reddiderit, ecclesiastica careat sepultura et layci qui decimas novalium reciperint vel detinent illicite et scienter, et illi qui de terris, vineis et aliis rebus que possident, de quibus vel de quarum similibus aliter in partibus illis communiter solvi decima consuevit, nulli decimam solvent nec hactenus persolverint, simili pene debeant subjacere, si eas ecclesie cui debentur non curaverint exhibere, statuimus ut laycis dictas decimas novalium et rerum predictarum de quibus decima non fuit hactenus persolvata detinentibus seu retinentibus in suarum periculum animarum, nisi eas ecclesie cui debentur reddiderint denegetur ecclesiastica sepultura.
(5) Quod in prioratibus vacantibus sufficiens provisio dimittetur.Cum alias fuerit synodale provisione statutum quod in prioratibus vacantibus abbates sive priores, qui abbates superiores non habent quibus subsunt dicti prioratus vacantes, omnia que ad instructionem locorum faciunt cum omni integritate dimittant, et quod de mobilibus quantum ad substantacionem priorum dictorum locorum et eorum familie et provisione hospicii usque ad sequentem collectam ibidem sufficere valeat, secundum facultatum exigentiam dimittant ibidem, alioquin abbates et priores qui scienter contrarium fecerint excommunicationis incurrant sententiam ipso facto, nos statutum hujusmodi ad parochiales ecclesias vacantes que subsunt abbatibus et prioribus abbates non habentibus ordinis
sancti Augustini extendi volumus et idem in hiis sub eadem pene adjunctione statuendo firmiter observari, inhibentes nichilominus abbatibus et prioribus hujusmodi sub pena amissionis fructuum et proventuum quos erant vacatione hujusmodi percepturi, ne in ipsis ecclesiis parochialibus, quamdiu vacaverint, sacerdotes pro administrandis ibidem ecclesiasticis sacramentis ponere presumant absque nostra approbatione speciali.