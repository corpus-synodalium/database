(1) Si qua mulier infantem suum oppresserit triennis penitencia cum tribus carenis ei debet iniungi. 
Quarum sic primam expleat ut 3a et quinta feria piscibus uescatur. 
Qua completa poterit ab episcopo in ecclesiam introduci ita tamen quod residuas duas compleat habens licentiam 3a et 5a feria et sabbato comedendi pisces. Obseruet quoque in quadragesimali tempore. tres ebdomadas circa festum sancti Iohannis et 3 circa festum sancti Michaelis/ et totum aduentum in quibus per sextas ferias in pane et aqua ieiunabit donec triennium terminetur.
(2) Pro infante non baptizato. 
Si cuius infans non baptizatus opprimatur ante quam mater de partu conualuerit patri septennis penitencia iniungatur tamquam homicide.
(3) Pro aborso. 
Si qua mulier aborsum procurauerit et constare poterit quod partus fuit animatus eadem penitencia debet puniri mater uel pater qua solent homicide.
(4) Si infans per negligenciam moritur. 
Si cuiuscumque puer per negligenciam deperierit uidelicet per incendium uel submersionem credimus quod una carena cum unius anni obseruacione per legittimas ferias sufficere debeat ad talis negligencie abolicionem cum magis notari possit in matre pena ex doloris uehemencia quam culpa.
(5) De truncatoribus menbrorum. 
De truncatoribus menbrorum secundum quod ad maiorem uel minorem satisfaccionem a legibus condempnantur penitenciam decreuimus iniungendum habito respectu [1] ad illam que solet homicidis imponi.
(6) Qui contra legem dei uirgines uel uiduas rapuerint triennem subeant penitenciam cum tribus carenis et sint extra ecclesiam donec per episcopum introducantur.
(7) De homicidis. 
Si quis persuasione dyabolica homicidium in ecclesia perpetrauerit uolumus ut secundum antiquam consuetudinem ecclesia reconsecretur et sigillum altaris non per alium sed per episcopum dissoluatur.
(8) De uiolenta manuum iniectione in ecclesia. Si autem alias sanguis in ecclesia fusus [2] fuerit, decernimus episcopi presenciam necessariam esse ut ecclesia reconsilietur. 
Si uero uiolentia fuerit sine sanguinis effusione sufficere credimus quod episcopus illuc transmittat aquam ad reconsiliandum benedictam ut in loco certaminis aspergatur. 
Si uero per parietes partes ecclesie restaurentur nequaquam decernimus ecclesiam esse reconsiliandam nisi uel maius altare moueatur uel incendio consumatur uel tectum ita decidat ut residuum ecclesie domus dici non possit.
(9) De enormi incestu. 
De illis qui enormem incestum committunt uidelicet quod pater filiam, uel matrem cum filia, uel filius matrem [3], uel duas sorores si quis cognoscat arbitrio dyocesani episcopi committimus ut consideratis circumstanciis personarum eas ad sedem apostolicam transmittat uel domi manentibus quatuordecim annorum penitenciam iniungat etcetera.
(10) De homicidis. 
Homicidis septem anni cum septem carenis iniungantur, consideratis nihilominus loci et temporis et ceteris circumstanciis. 
Ita ut prima carena in pane et aqua peragatur nec introducatur in ecclesiam nisi expleto biennio et tribus carenis expletis, Quorum si alteru(tru)m remaneat debet ab ingressu ecclesie abstinere nec aliquis homicidarum nisi in cena domini ecclesie est reconsiliandus.
(11) Quo die homicidium committitur. 
Si in dominica homicidium quis fecerit in illa a carnibus abstinebit perpetuo. 
Idem in 3a et quinta feria abstinebit. Si uero in 2a uel 4a feria uel sabbato commiserit homicidium eisdem diebus a lacticiniis abstinebit. 
Qui autem in sexta tale peccatum perpetrauerit potest cum eo dispensari quod utatur cum pane uno pulmento uel ceruisia extra ebrietatem.
(12) Iterum de homicidis. 
Dicti eciam homicide infra sex annos carenas suas explebunt hoc modo ut contra festum sancti Iohannis et sancti Michaelis tres ebdomadas et totum aduentum obseruent in cibis quadragesimalibus. 
In pane et aqua sextas ferias in predictis temporibus decurrentes obseruabunt. 
Preterea uigilias apostolorum et quatuor tempora usque ad terminum sex annorum obseruent in pane et aqua nisi cum eis ab episcopis misericordius agatur.
(13) De benedictionibus. 
Hoc quoque statutum est quod episcopus per ciuitates et castra uel opida donet occurrentibus benedictionem. 
Si autem plures incesserint id maiori conceditur faciendum.
(14) Nullus ordinet clericum alterius sine testimonio. 
Placuit eciam fratribus quod nullus episcoporum clericum alterius sine ipsius litteris recipiat ordinandum neque ordinatum quis admittat in sua dyocesi ad officii execucionem nisi cum litteris testimonialibus de ordinibus susceptis et litteris commendaticiis uenerit, quibus datis [4] opponatur ne forte post commendas ticias litteras ipsi [5] traditas aliqua scelera commiserit propter que ab officio sit suspensus uel suspendendus.
(15) Quomodo diuina celebrentur in curiis dominorum. 
Hoc quoque statutum est quod in nullius curia diuina celebrentur nisi talis sit qui quotidie secum habeat capellanum. 
Et in quacumque curia missam uelit audire, domum habeat congruam, ad hoc solum officium deputatam et cetera quibus missa celebretur ne contingat quod omnino prohibemus quod calix uel corporale uel cetera ornamenta ecclesie in domus communes minus discrete seu congrue deferantur. Ad hoc tamen necesse est ut accedat consensus episcopi, et nullum preiudicium fiat ecclesie parrochiali.
(16) De festis capitulum. 
Insuper statutum est ut infra octauam epiphanie preter Communicantes, omnia ut in die festo singulis diebus officia celebrentur tam in uesperis. Similiter fiat prima die ascencionis usque ad uigiliam Penthecostes, singulis diebus in uesperis et aliis horis, ut in ipso die. Idem quoque seruandum est de festo sancte trinitatis usque ad uesperas sabbati sequentis.
