(A0) Locus LXVIus.
Additiones facte in sancto synodo celebrata in ecclesia Cameracensi sede vacante, feria 4a post dominicam qua cantatur Cantate anno eiusdem [1] XLIXo.
(A1) Quia pena excommunicationis late sententie, que apponitur jn multis statutis synodalibus Cameracensibus, periculosa nimium animabus esse dinoscitur, et specialiter presbiterorum et seruitorum ecclesiarum qui circa diuinum officium continue vacare tenentur, jdeo Nos, volentes huiusmodi periculis obuiare, dictam penam excommunicationis late [2] sententie de dictis statutis detrahimus et ammouemus, statutis ipsis quantum ad alia duraturis.
(B0) Locus LXVII [3].
Moderatio statuti precedentis.
Nos capitulum ecclesie Cameracensis, sede vacante, nostram sanctam synodum celebrantes, statutum factum per reuerendum patrem Guidonem [4] de Venthedoro, nuper Cameracensem episcopum, anno Domini millesimo CCCo XLVo, feria secunda post festum sacratissimj Sacramenti, apud Castellum in Cameracesio tunc sanctam synodum celebrantem, mentionem faciens super mercenarijs in ecclesijs parrochialibus presentandis et jnstituendis, moderamus et corrigimus jn uerbis illis excommunicationis sententia jnnodatos, et loco jllorum verborum volumus et addimus sub pena suspensionis usque ad mensem.
Et sequitur illud statutum: Presens siquidem.
(B1) Quia nonnulli clericj et presbiteri, maxime qui se sciunt aliquibus sceleribus jnuolutos, et ipsos citarj seu alias per ecclesiasticum judicem corrigi uel punirj contingit, ut debitam correctionem euadant per potenciam nobilium uel magnatum minas seu diffidationes transitorie vel verbales et quandoque facti atrocj jniurie per ipsos potentes seculares et magnates dicj, fieri, uel mittj procubant, et eisdem nobilibus uel magnatibus colligationes uel conspirationes iniunt, laycalj justicie et ipsis nobilibus de suis ecclesiasticis judicibus conquerendo et alias procurando cum dictis potentibus quouis modo, quod per eos impunitj, que tam de jure quam de statutis et prouincialibus concilijs multipliciter inhibentur, et penas jn talibus delinquentes incurrunt quamplurimas in eisdem juribus et statutis ac concilijs constitutas, Nosque predicta uel consimilia fierj in nostris ciuitate et diocesi prohibemus; monentes tenore presentium omnes subditos nostros, et maxime clericos et personas ecclesiasticas, ne talia quoquo modo seu quouis colore quesito faciant seu procurent, nec in eisdem faciendis dent consilium, auxilium vel juuamen; alioquin ipsos contrarium facientes excommunicationis sententia jnnodamus, et per subditos nostros precipimus euitari, et presens statutum publicari et obseruari.
(C0) Locus LXVIIIus.
Statutum abbreuiatum de pedagijs et alijs exactionibus.
(C1) Sacrosancte Romane Ecclesie, matri nostre, reuerentiam ut tenemur et obedientiam.
Omnibus curatis et eorum vicesgerentibus nostrarum ciuitatis et diocesis Cameracensis per hoc nostrum salubre statutum jn virtute sancte obedientie et sub pena XLa solidorum turonensium, quam ipso facto incurrant quociens contrauenerint, districte precipimus et mandamus, quatenus singulis mensibus semel populo congregato jn suis uel sibj commissis ecclesijs, a canone et auctoritate apostolica sancte Sedis jntiment et insinuent, ac denuncient excommunicatos maiorj excommunicatione omnes et singulos, qui ab ecclesijs et ecclesiasticis personis de rebus, quas non animo negociandj deferunt, pedagia, ghundagia aut exactiones quascumque percipiunt, recipiunt aut exigunt quouis modo, aut qui jn premissis auctoritatem uel mandatum prestant, auxilium, consilium uel fauorem; eisdem curatis et eorum vicesgerentibus jniungentes ut in confessionibus et in penitentijs dictarum personarum strictam eisdem faciant conscientiam de premissis, nec in vita eisdem ministrent ecclesiastica sacramenta, nisi prius sic recepta vel exacta debite restituerint, et Ecclesie prestiterint condignam emendam, nec etiam in mortis articulo, nisi secundum formam juris, pena similj imminente decanis nostris christianitatum qui in prefatis penis exigendis negligentes fuerint uel remissi.