Incipiunt additiones nove facte in synodo a nobis celebrata anno Domini MoCCpLXo in die beati Remigii in capite octobris.
(1) In titulo de penitentia addimus hec: Inhibemus et in virtute sancte obedientie precipimus districte universis presbyteris parochialibus et omnibus illis quos penitentiarios nostros constituimus et qui auctoritate nostra confessiones audiunt in civitate et diocesi Cameracensi, ne, dum sedent ad confessiones audiendas, immisceant scienter vel ex certa scientia verba confabulationis vel alia non pertinentia ad peccata confitentis penitentis.
(2) Et in principio confessionis cujuslibet persone, priusquam confitens incipiat confiteri, precipiant ipsi confessores confitenti ne [1] peccata aliena verbo, facto vel nutu aut circumstantias quaslibet dicat [2], proferat vel revelet, et inhibeat [3] ne impertinentia ad confessionem dicat confitens, nec confessor in hiis aures prebeat, sed talia dicentem exasperet et graviter reprehendat.
(3) Preterea non volumus quod aliqui qui penitentiarie nostre curam gerunt in manifestis peccatis nobis reservatis absolvendi habeant potestatem.
Nec etiam volumus quod potestatem habeant absolvendi nominatim excommunicatos, suspensos vel interdictos auctoritate nostra vel curie nostre Cameracensis vel archidiaconorum ipsorum.
Nec etiam volumus quod aliquem possint absolvere de peccatis sortilegiorum que circa sacramenta Ecclesie committuntur, sed tales ad nos remittant absolvendos.
(4) Item in eodem titulo de penitentia in illo loco qui sic incipit: Nullus sacerdos vocet monachum etc.
, detrahimus illa verba: vel sui abbatis.
(5) Item statuimus et precipimus quod omnes et singuli sacerdotes civitatis et diocesis Cameracensis ac omnes alii qui vice nostra confessiones audiunt parochianorum suorum ac singulorum quorum confessiones audiunt, quod in predicationibus populum exhortentur ut saltem semel in anno visitent peregre matrem suam Cameracensem ecclesiam, et nos omnibus vere penitentibus et confessis pro qualibet peregrinatione concedimus XL dies indulgentie, quam indulgentiam precipimus singulis predicatoribus et presbyteris per nostram civitatem et diocesim publicari.
(6) Precipimus etiam eisdem sacerdotibus et vice nostra confessiones audientibus quod injungendo penitentia, ubi confitentis peccatum talem laborem requirit, injungant penitentibus peregrinationem faciendam ad suam matrem Cameracensem ecclesiam semel aut bis in anno, aut pluries secundum locorum distantiam et qualitatem et quantitatem delicti, prout eorum saluti viderit expedire, ut parcatur eorum laboribus et expensis.
(7) Precipimus quoque predictis omnibus presbyteris et vice nostra confessiones audientibus quod singulos sibi confitentes ad devotionem faciendam peregrinationis predicte excitent et inducant.
Et quotiens illi qui peregrinationes alibi tenentur facere, sue peregrinationis commutationem fieri requirant, et precipue mulieres [4] quibus propter sexum parcendum est, etiam auctoritate nostra commutent in peregrinationem Cameracensis ecclesie unam vel plures, attendentes laborem, distantiam et expensas peregrinationis ad quam antea tenebantur.
(8) De eucharistia.
Item in titulo eucharistie, addimus in articulo qui sic incipit: Quilibet autem fidelis penitens si devote etc.
: Qui eundo et redeundo cum sacerdote qui fert corpus Christi Domini ad infirmum, ubi concedimus dies indulgentie, concedimus XX.
(9) De extrema unctione.
In articulo de extrema unctione, addimus quod euntibus similiter et redeuntibus cum sacerdote deferente oleum ad infirmos inungendos concedimus decem dies indulgentie, quinque scilicet sub eundo et totidem redeundo.
(10) De testamentis.
Item in titulo de testamentis publicamus et precipimus observari constitutionem concilii provincialis que talis est : Fiat in singulis ecclesiis parochialibus et conventualibus rescriptum quod dicitur inventarium [5] in quo continentur redditus et possessiones ecclesiarum: libri, calices, vasa aurea vel argentea, reliquie cum capsulis [6], vestimenta et ornamenta ecclesie usibus deputata, et ea a majoribus ecclesie semel in anno recitentur.
(11) De excommunicationibus.
Item excommunicamus omnes illos, auctoritate sancte synodi, qui inhibent vel inhibere de cetero presumpserint facto, verbo vel nutu tacite vel expresse vel alio quoquomodo, per se vel per alium, subditis suis vel aliis litteratis, ne tonsuram accipiant a suo episcopo clericalem, nisi sint servi sui.
(12) Item inhibemus sub pena excommunicationis ne aliquis episcopo se presentet seu ipsi episcopo ab aliquo officiali offeratur ad recipiendum tonsuram clericalem ea intentione ut domino suo temporali jura subtrahat, vel ut aliquid occasione libertatis vexet vel molestet, sed ea intentione tonsuram poterit accipere clericalem ut domino valeat obsequio clericali perpetuo famulari.
(13) Item ad sopiendum inter parochiales presbyteros nostre diocesis et capellanos in ecclesiis parochialibus eorumdem omnimodam materiam questionis, statuimus ut capellani dictarum capellaniarum in confessionibus audiendis presbyteris parochialibus subveniant et succurrant, ac etiam in hiis que ad officium parochiale pertinent, eo tempore quo constabit dictos presbyteros occasione nostra seu curie nostre Cameracensis esse impeditos, vel infirmitate proprii corporis detentos, dum tamen infirmitas hujusmodi numerum XV dierum non excedat, salvis nihilominus ordinationibus a nobis et predecessoribus nostris factis super capellaniis, que per nos aut predecessores nostros ordinate constituuntur.
(14) Item statuimus quod festum de morte beati Gaugerici Cameracensis in omnibus ecclesiis civitatis Cameracensis et [7] in illis locis ubi jus patronatus obtinere dinoscitur solempniter celebretur, et quod de eodem festo in predictis locis IX fiant lectiones.
(15) Item de bono et glorioso confessore Vincentio Senogiensi et alibi ubi jus obtinet patronatus precipimus observari.
(16) Precipimus juxta mandatum apostolicum ut beati Petri Martyris festum quod celebriter agit Romana Ecclesia, cum devotione ac solempniter omni modo celebretis et faciatis a vestris subditis veneratione congrua celebrari, matutinale officium de ipso martyre omnino cum novem lectionibus, et alia nihilominus de eo officio prout convenit solempniter exequentes.
Illi vero qui non consueverunt paschali tempore, quo ipsius martyris solempnitas agitur, festum aliquod cum novem lectionibus celebrare et divinum officium juxta modum et morem solitum de morte ipsa agant, et diem festi sui quod occurrit III [8] kalenkas maii in vestris kalendariis [9] scribendo, ibi ejusdem sancti nomen cum speciflcatione ordinis Predicatorum sollicite designetis.
(17) Precipimus quod festum beati Dominici confessoris, qui fuit primus institutor ordinis Predicatorum, in vestris kalendariis nonas augusti diligenter annotetis, et officium trium lectionum de eo faciatis.
(18) De violatione ecclesiarum.
Statuimus ut si quis aliquem ab ecclesia violenter extraxerit quamvis extractum restituerit ab ingressu ecclesie per annum unum noverit se privatum.
(19) Si quis aliquem in ecclesia interfecerit, quamdiu vixerit ipso facto ab ingressu ecclesie sit privatus, nisi cum eo per provinciale concilium fuerit dispensatum, salvis aliis penis que contra eum in canone constitute continentur.
(20) Quia sepe contingit quod a laicis persone seu bona ecclesiastica per violentiam capiuntur, et judices seculares in justitia clericis et religiosis personis se negligentes exhibeant vel remissos, statuimus quod quilibet episcopus post monitionem legitime factam hujusmodi malefactoribus per diocesim suam cessari faciat a divinis.
Addimus: Si moniti noluerint obedire exceptis baptismo parvulorum et penitentiis morientium.
In ilia parochia, in qua detinebuntur persone ecclesiastice seu bona a laicis per violentiam occupata, et tamdiu, cessetur ibidem a divinis, donec sint restituta et ecclesiis de excessu hujusmodi legitime satisfactum.
(21) De confessionibus.
Omnis utriusque sexus fidelis postquam ad annos discretionis pervenerit, omnia solus peccata sua saltern semel in anno confiteatur proprio sacerdoti, et injunctam sibi penitentiam pro viribus suis studeat adimplere, suscipiens reverenter ad minus in Pascha [10] eucharistie sacramentum, nisi de proprii sacerdotis consilio ob aliquam rationabilem causam ab ejus perceptione duxerit abstinendum, alioquin et vivens ab ingressu ecclesie arceatur, et moriens christiana careat sepultura.
Unde hoc salutare statutum frequenter in ecclesiis publicetur, ne quisquam ignorantie cecitate velamen excusationis assumat.
(22) Si quis autem alieno sacerdoti voluerit justa de causa peccata sua confiteri, licentiam prius postulet et obtineat a proprio sacerdote, cum aliter ipse illum possit solvere nec ligare.
(23) Sacerdos autem sit discretus, ut [11] more periti medici superinfundat vinum et oleum vulneribus sauciati, diligenter inquirens et peccatoris circumstantias et peccati, per quas [12] prudenter intelligat quale ei debeat prebere consilium et cujusmodi remedium adhibere, diversis experimentis utendo ad sanandum egrotum.
(24) Caveat autem omnino ne verbo vel signo aut alio quovis modo prodat aliquatenus peccatorem, sed si prudentiori [13] consilio indiguerit, illud absque ulla expressione persone caute requirat; quoniam qui peccatum in penitentiali judicio sibi detectum presumpserit revelare, non solum sacerdotali officio decernimus deponendum, verum etiam ad agendam penitentiam perpetuo in arctum monasterium detrudendum.
(25) Nullus mortuus infra ecclesiam sepeliatur, nisi episcopi aut abbates sint, aut digni presbyteri aut fideles laici et fidei meritorum prerogativa precellentes, ut patet [14].
(26) Ista sunt statuta synodalia cum novis additionibus et declarationibus que ab omnibus volumus observari, ceteris statutis in libello nostro synodali contentis in suo nihilominus robore duraturis.
(27) De mandato curie Cameracensis.
Precipimus quod decani et sacerdotes mandata curie nostre fideliter ac viriliter exequantur.
Et si timeant ne malum aliquod per adversarium, per laicalem justitiam, vel per quemcumque alium inferri debeat portitori, caute ipsum expediant et postmodum mandata curie adimplere procurent.
(28) Item districte et in virtute sancte obedientie inhibentes ne pro expediendis mandatis curie aliquid a litigatoribus exigant vel recipiant, nec pro sigillanda littera nec alia occasione quacumque.
Clericus tamen qui rescriptionem scripserit, duos albos tantummodo recipiat pro labore et, si ad domicilium litigatoris ierit pro citando vel monendo, vel aliquid aliud faciendo, recipiat unum denarium tantum.
(29) Preterea quia litigatores quandoque citationes a curia impetratas malitiose occultant, nec eas executori procurant exhibere, et postmodum eas exhibent cum jam citandus ad diem nullo modo vel commode comparere non potest.
(30) Item precipimus ut nullus executor citationem sibi demandatam faciat, nisi de termino in citatione contento ad hujusmodi tantum temporis remaneat quod persona citanda ad diem Cameracum commode possit comparere.
(31) De questariis addendo: Preter hec quod questarios quantum cum Domino possumus eliminare volentes, precipimus ut littere nostre si quas habuerint que a forma nostra communi deviaverint, utpote si contineatur in ipsis quod ipsi predicare valeant, vel quod nos vota fracta, peccata oblita remittimus, vel aliud simile quod [15] a forma communi deviaverit, pro falsis habeantur, et nos ipsas decernimus falsas, et portitores earum falsarios reputamus.
Et decani ad denuntiationem presbyterorum [16] tales capiant, et ad nos sub expensis nostris remittant, invocato ad hoc, si necesse fuerit, brachio seculari.
Ab hoc excipimus ecclesias Cameracensem, Remensem, Sancti Nicasii Remensis et Sancti Antonii quibus nos aliquid concessimus speciale.
(32) De augmentatione parochiarum.
Precipimus in virtute sancte obedientie et sub pena suspensionis abbatibus, prioribus, prepositis, decanis, capitulis et aliis patronis ut augmentationes parochiarum a bone memorie domino Guiardo predecessore nostro et a nobis auctoritate apostolica factas inviolabiliter observent, nec contra eas per se vel per alios veniant, dantes potestatem archidiaconis nostris ut in suis archidiaconatibus auctoritate eadem et nostra faciant eas [17] inviolabiliter observari, et contravenientes censura ecclesiastica compescant.
(33) De reparatione ecclesiarum.
De reparatione etiam ecclesiarum, precipimus quod dicti archidiaconi diligentem curam habeant, et patronos earumdem per saisitionem proventuum et portionum quas in eis percipiunt ad refectionem cancellorum, prout consuetudo loci ac vicinitas dederit, compellant.
Nos etiam sententias eorum ex premissis [18] latas faciemus firmiter observari.
(34) De excommunicationibus.
Precipimus singulis sacerdotibus parochialibus vel eorum vices gerentibus quod singulis diebus dominicis et festivis, candelis accensis, campanis pulsatis, publice ac solempniter ad ventalium ecclesie excommunicent omnes illos qui perturbant jurisdictionem Cameracensis curie et qui impediunt quominus curia Cameracensis jurisdictione sua utatur, sicut usa est a temporibus antiquis.
Et exponant presbyteri singuli in locis suis parochianis suis quibus et quot modis intelligatur hujusmodi jurisdictionem perturbari, videlicet interdicendo alicui et inhibendo vel faciendo per alium inhiberi ne in curia Cameracensi causam suam prosequatur; item comminando eidem per se vel per alium; item capiendo vel capi faciendo per justitiam secularem illum seu alium quemcumque qui in curia Cameracensi trahit adversarium suum vel nuntium ipsius litterarum curie portitorem, vel verberando eumdem vel verberari faciendo, seu procurando, vel ipsi comminando, vel aliud faciendo, per quod processus negotii valeat retardari, in occulto vel in aperto, vel occasiones querendo alias vel alia facta antiqua vel nova eisdem imponendo que ipsi non imponerent si in curia Cameracensi causam suam non moveret.
Et exponant publice quod hii qui agunt talia, auctoritate Cameracensis curie, sententiam excommunicationis incurrunt.
(35) Si quis autem presbyter premissa scienter obmiserit septem diebus ab ingressu ecclesie sit privatus, quam suspensionis sententiam sine nostra vel officialis nostri vel archidiaconorum scientia nolumus aliquatenus relaxari.
(36) Item nomina eorum quos sacerdotes in officiis suis noverint in premissis jurisdictionem hujusmodi perturbare seu perturbasse et sententiam hujusmodi incurrisse vel contra quos super hoc fama laboraverit, nobis vel officiali nostro significent, ut in hoc remedium debitum apponamus.
Preterea ad nostrorum predecessorum exemplum qui idem in clericis et personis ecclesiasticis statuerunt, districte precipimus ut in locis in quibus portitor aliquis litterarum curie nostre clericus seu laicus captus fuerit et detentus omnino cessetur interim a divinis, nec sine nostra vel officialis nostri licentia divini officii organa resumantur, et loca in quibus hoc factum fuerit, postquam divulgatum fuerit, et ad notitiam presbyteri pervenerit, ecclesiastico ex tunc supponimus interdicto, nisi super hoc diffamatus purgationem prestiterit competentem.
(37) Item ad exemplum bone memorie domini Guiardi predecessoris nostri qui sententiam excommunicationis in clericos, qui illicentiati ab episcopis alienis ordines receperint, promulgavit, nos eamdem sententiam innovamus et in tales qui decetero hoc egerint, sententiam excommunicationis promulgamus.
(38) Et ut inter bonos et malos, transgressores ac obedientes, discretio habeatur, precipimus decanis nostris christianitatum ut in ponendis presbyteris in succursibus ordinatos ab episcopis propriis anteponant taliter [19] ordinatis.
Et si aliquibus de celebrando in nostra diocesi gratiam fecerimus, nolumus tamen quod propter hoc ad curam animarum vel ad regimen admittantur.
Nec volumus quod archidiaconi taliter ordinatos ad ecclesias parochiales recipiant, si eis a patronis fuerint presentati.
(39) Item ut hec et alia nostra et [20] predecessorum nostrorum statuta synod alia a sacerdotibus memoriter teneantur, volumus et precipimus quod decani in capitulis suis, quando pro negotiis que emergunt ad capitulum suos evocaverint sacerdotes, antequam de aliis agant, tria statuta synod alia presentibus omnibus sacerdotibus publice legi faciant per ordinem, in presenti capitulo incipiendo ubi in precedenti dimissum fuerit.
Et si quis de intellectu verborum dubitaverit, a peritioribus requirat.
(40) Item precipimus quod quilibet sacerdos libellum synodalem habeat et eum ad minus quater in anno perlegat diligenter.
(41) Item volumus quod festum beati Gisleni sua propria die celebretur.
(42) Item transferimus ad crastinum beati Dionysii et tunc fiant tres lectiones ad minus de sancto Gisleno.
In ecclesiis vero ubi jus obtinet patronatus, volumus quod novem fiant lectiones.
(43) De testamentis.
Item quia executores testamentorum nonnunquam malitiose in bonis [21] defunctorum versantur, et hec et similia debent diligentia episcopi emendari, precipimus ut coram duobus a nobis in singulis archidiaconatibus deputatis executores testamentorum singulorum archidiaconatuum de numero et valore bonorum defuncti et erogatis ab ipso reddant debitam rationem.
Et concedimus hiis qui a nobis super hoc erunt deputati potestatem vocandi coram se executores predictos, et eorum contumaciam, si venire noluerint, per censuram ecclesiasticam puniendi, et exigendi ab eis debitam rationem et computationem.
Si quid autem fraudis vel negligentie perceperint, ad nos referre procurent.
(44) Item precipimus prout apud Sanctum Quintinum fuit in provinciali concilio constitutum ut abbates et abbatisse in prioratibus suis debitum ponant numerum personarum, prout in antiquis fuit consuetum.
Et decani singuli defectum super hoc, si quid fuerit in suis decanatibus, nobis denuntient, et nos ad correctionem talium procedemus prout videbitur equum et justum.
(45) Item precipimus quod presbyteri et alii subditi nostri mandata curie Remensis devote recipiant, sicut in ordinatione domini Albanensis continetur.
(46) Portio sacerdotum in solo ecclesie edificantium.
Item concedimus presbyteris parochialibus qui in solo ecclesie de bonis aliunde acquisitis [22] edificia fecerint, quod pro modo medietatis edificiorum predictorum possint suas ultimas voluntates ordinare, et quod ipsa edificia usque ad medietatem expensarum factarum in eis valeant obligare.
(47) De pauperibus.
Item alia constitutio provincialis, quod singuli presbyteri parochiales singulis diebus dominicis et festivis anni omnes questuarios denuntient et proponant: Quicumque benefecerit pauperibus ecclesie, habet [23] indulgentiam tam a domino Remensi quam a suffraganeis omnibus, a quolibet quadraginta dies indulgentie, cujus est numerus quadringenti et octoginta dies.
(48) Item statuimus ne aliqua persona, sacerdos aut clericus beneficiatus nostre dyocesis de bonis ecclesiasticis possessiones vel bona aliqua acquirat liberis suis naturalibus vel concubinis aut consimilibus personis, acquiri faciat vel per alium quoquomodo.
Qui vero contra fecerit et qui premissis [24] scienter interesse presumpserit, ipso facto sententiam excommunicationis incurrat.
(49) Item cupientes ut cultus divinus de die in diem continuum suscipiat incrementum, precipimus ut presbyteri parochiales civitatis et dyocesis Cameracensis dominicis diebus et festivis solempnitatibus ad ecclesias suas personaliter accedentes, campanis pulsatis, matutinas devote percantent, alioquin delinquentes graviter puniemus.
(50) Item statuimus quod capellani beneficiati in quolibet loco [25] nostre diocesis ad generale capitulum quod dicitur ad Cineres, personaliter compareant cum presbyteris parochialibus et ordinationi decanorum intersint.
Et si quis ibidem verbum Domini predicaverit, nos audientibus ac astantibus, vel penitentibus et confessis, quadraginta dies indulgentie misericorditer concedimus.
(51) Item statuimus ut nullus presentatus ad curam a quocumque patrono, amoveatur ab ipso patrono sine nostra conscientia.
(52) Item statuimus ut si per violentiam vel malitiam cujusquam impediri contigerit quominus synodus celebretur in locis in quibus celebrari consuevit et debet, in locis eisdem cessetur a divinis, donec per nos vel officialem nostrum fuerint organa restituta.
(53) De processione die lune.
Addimus statuentes ut singuli parochiales presbyteri et capellani deservientes in parochialibus ecclesiis singulis diebus lune ante missam cum populo in suis ecclesiis congregato, personaliter atria sua circumeant, dicentes Miserere mei Deus, et psalmum De Profundis pro defunctis, nisi tunc tempus fuerit adeo pluviosum vel nocivum quod hoc commode fieri non possit; tunc enim hoc fiet intra ecclesias suas.
Et si tanta fuerit festivitas illo die lune quod tunc commode fieri non possit, fiat die immediate sequenti.
(54) Item statuimus quod in qualibet parochiali ecclesia desuper ostium chori seu cancelli, videlicet in publico loco, aperte et dilucide in grossa et bene distincta littera, ita quod a longe bene possit legi, scribatur Pater Noster, Credo in Deum et Ave Maria.
Precipimus quod presbyter ex tunc premissa faciat fieri infra mensem.
(55) De penitentia.
Item de articulo penitentie, capitulo Preterea in fine ejusdem capituli post hec verba: vel archidiaconorum nostrorum, additum est: nisi de mandato episcopi officialis vel archidiaconi; et si secus fecerint, sciant taliter absoluti se non esse absolutos.
Et hoc quilibet sacerdos diligenter denuntiat.
(56) De testamentis.
Titulo de testamentis, capitulo Precipimus ut sacerdotes, in fine ejusdem capituli post hec verba: episcopo nuntient, additum est: Quod presbyteri parochiales solempniter in ecclesiis suis sepe et sepius denuntient ne aliqui presumant bona ecclesiastica immobilia emere quoquomodo aut jus vendicare in eisdem sine decreto sui dyocesani.
(57) De jurisdictione curie Cameracensis.
Titulo additionum synodalium ubi loquitur de jurisdictione curie Cameracensi capitulo, in fine ejusdem capituli post hec verba: Cum jam dudum perturbatores et impeditores ecclesiastice libertatis seu jurisdictionis et mandatorum seu preceptorum officialium seu judicum ecclesiasticorum excommunicati, nec propter hoc ab hujusmodi perturbationis impeditione caverint, sed potius de malo in pejus manum suam aggravantes, quidam no biles et potentes domini temporales et eorum servientes sententiam hujusmodi diutius animo sustinuerunt indurato, et adhuc dampnabiliter sustinere non formidant, perseverantes pertinaciter in eadem, addimus: Ut singuli qui per aliquem vel aliquos predictorum perturbati vel impediti fuerint, quominus jurisdictionem vel mandata seu precepta ecclesiastica valeant vel audeant secure exercere vel exequi contra illum vel illos per quem vel per quos perturbantur vel impediuntur, cessent a divinis.
Et si infra mensis unius spatium a tempore dicte cessationis dicti petturbatores seu impeditores ab hujusmodi non resipiscant, tunc ipsi presbyteri eucharistiam ab ecclesiis et locis suis extrahentes, eam apud Cameracum deferant, nec aliqua ecclesiastica sacramenta aliquibus exhibeant seu ministrent, nisi baptisma parvulorum et sacramentum penitentie, scientes quod, si nec sic resipuerint, nos contras eos quorum protervitas exigerit, adhuc durius procederemus [26], sacramenta etiam necessitatis prout justum fuerit subtrahemus.
(58) De matrimonio.
Addimus articulo de matrimonio: Quod matrimonia non fiant nec solempnisentur ante solis ortum sed hora honesta, et quod omnibus possit videri propter suspiciones et [27] multa pericula que possunt in talibus evenire.
(59) De conspiratione.
Addimus ad articulum de conspiratione: Precipimus singulis sacerdotibus parochialibus et eorum vices gerentibus quod singulis diebus dominicis et festivis candelis accensis, campanis pulsatis publice et solempniter excommunicent omnes illos qui faciunt conspirationes et colligationes contra prelatos suos, presbyteros suos et ecclesias suas et jura earum, clam vel palam, precepto, facto, verbo, consilio, auxilio aut aliter quoquomodo, inhibentes ne quis tales presumat absolvere nisi de nostra vel archidiaconorum nostrorum seu officialis nostri speciali auctoritate.
(60) Addimus quod omnes sacerdotes et capellani infra duos menses habeant statuta synod alia sub pena viginti solidorum parisiensium.
(61) Item precipimus quod omnes sacerdotes sepe et sepius legant statuta synodalia, et ea que ad subditos suos pertinent legant et exponant eisdem, et ipsimet contenta in eisdem statutis integraliter teneant, et quicquid eis obscurum fuerit, decanos suos vel alios peritos consulant, ipsique decani, si dubitaverint, nos vel archidiaconos aut officialem consulant de eisdem.

