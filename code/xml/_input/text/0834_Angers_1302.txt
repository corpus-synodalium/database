Idem Guillermus in synodo Penthecostes anno Domini millesimo CCCo IIo.
Contra notarios.
Olim plebis nostre inolescente clamore laborioso, ad reformacionem curiarum nostrarum civitatis et dyocesis Andegavensis, de archidyaconorum, archipresbiterorum et decanorum presencium et vicariorum absencium voluntate, circa procuratores et notarios dictas curias frequentantes, quorum nonnulli simplices homines suis perversis et exquisitis maliciis dampnis afficiunt gravibus, et vexacionibus variis redimebant, nos ante meminimus statuisse quod predicti archidyaconi, archipresbiteri et decani, notarios et procuratores eorum curias frequentantes jurare facerent quod nunquam homines ad litigandum excitarent, lites non redimerent, nec pasciscerentur de quota litis cum aliquo, nec causas ducendas assumerent pro expensis, quod in curia nostra precipimus observari.
Sane quia nostram dyocesim visitantes, plures invenerimus hujusmodi ordinacionis transgressores et nonnullos, qui pauperes ad instanciam diversorum procuratorum non habentes mandatum et contra ipsam prohibicionem expressam citari faciunt et vexari, adeo quod jam vergit in grave scandalum laycorum predicancium super tecta quod Ecclesia, que debet subvenire oppressis, tales excoriatores in suis iniquitatibus confovet et defendit.
Iterata vice, archidyaconis, archipresbiteris et decanis memoratis districte precipimus quod in curiis suis renovari faciant hujusmodi juramentum et eosdem procuratores jurare faciant quod nullum faciant citari ad instanciam alienam, sine speciali mandato, quod similiter officiali nostro mandamus.
Universis et singulis ecclesiarum rectoribus nostrarum civitatis et dyocesis firmiter injungentes, quod ipsi in ecclesiis suis moneant per tres dies dominicos publice notarios et procuratores predictarum curiarum ipsorum archidyaconorum, archipresbiterorum et decanorum et moneant eciam curias frequententes quod homines ad litigandum non excitent, lites non redimant, nec de quota litis cum aliquo pasciscantur, nec pro expensis lucrandis causas ducendas assumant, nec homines citari ad instanciam faciant alienam sine speciali mandato.
In procuratores vero et notarios contrarium facientes post monicionem predictam, excommunicacionis sentenciam promulgamus.