(1) Ordo tenendus in concilio provinciali Remensi.
Quando provinciale concilium celebratur ab archiepiscopo Remensi et ejus suffraganeis, archiepiscopus debet sedere in cathedra, in medio chori; et sedes debent esse ante ipsum a dextris et a sinistris; et primus in dextra parte sedebit episcopus Suessionensis, post Belvacensis, tertius Noviomensis, quartus Tornacensis, quintus Silvanectensis; in sinistra parte primus episcopus Laudunensis, postea Calbalaunensis, tertius Ambianensis, quarius Morinensis, quintus Attrebatensis; Cameracensis sedet ab oppositis archiepiscopi. 
Et cum ita fuerint congregati, incipit primo archiepiscopus: Veni creator etc. quae sequitur velut in synodo; postea evangelium, postea oratio et hujus secundum quod in synodo; postea sermo, postea pronuntiantur statuta in scriptis; et his actis, sequitur benedictio. 
Diaconus dicit: Humiliate vos ad benedictionem. [1]
Respondet clerus: Deo gratias.— Benedictus Christus Dei filius, qui est initium et finis, complementum nobis tribuat caritatis. Amen. [2]
Et qui vos ad expletionem hujus fecit pervenire concilii absolutos vos efficiat ab omni contagione delicti. Amen. [3]
Ut ab omni reatu liberiores effecti, absoluti eliam per donum S. Spiritus, felici reditu vestrarum sedium cubilia resumatis illaesi. Amen. [4]
Quod ipse praestare dignetur, etc. [5]
(2) Contra de usura diffamatos.
Ad refroenandas feneratorum fraudes innumeras, quas jugiter meditantur, ut possint aliorum substantias exhaurire, remedium aliquod nos convenit invenire. 
Statuimus igitur, ut si quis super usuras fuerit diffamatus crimine, licet nullus accusator appareat, praelatus loci sola fama deferente, descendat et inquiret; et si clamorem opere completum compererit, in criminosum canonicam exercere non differat ultionem. 
Si autem non probatum fuerit contra taliter diffamatum, si fama tamen adhuc crescat, ad sedandum scandalum, secundum discretum praelati sui arbitrium, taliter diffamato purgatio canonica indicatur; in qua si defecerit canonice puniatur.
(3) Quod usurarii non debent defendi in mala causa.
Ad hoc, quia saepe per advocatorum calliditates hujusmodi causae prorogantur, et sic tales in suis criminibus defenduntur, praecipimus ut in qualibet causa usuraria, statim petitione edita per quam spes futurae litis demonstratur, juramentum hujusmodi ab advocato quolibet exigatur, videlicet quod ipse credit se justam causam defendere, et quam cito credet contrarium, non solum a patrocinio praestando desistet in eadem causa, sed ab omni consilio et auxilio tam publico quam privato. 
Si vero aliquis advocatus tantae pompae fuerit, ut ore proprio aliquid non proponat, sed proponenti assistat, praecipimus ut ipse praestet similiter juramentum. 
Hanc autem constitutionem extendimus ad procuratores gerentes officium advocati. 
Qui vero praemissa jurare renuerit, quamdiu eadem causa tractabitur, a curia penitus excludatur.
Si quis autem advoeatus post praestitum juramentum detectus fuerit dejerasse, infamia notetur, et non solum advocatione careat, imo foro. 
Ut autem haec constitutio firmiter observetur, poena unius mensis a judicandi officio, videlicet qui circa praemissa observanda negligentes extiterint, decernimus puniendos. 
Quia vero per advocatorum effrenatam multitudinem, et imperitiam causarum, multotiens processus impeditur, praecipimus omnibus judicibus ut ipsi diligenter provideant, ut eorum onerosa multitudo in causis omnibus refrenetur, et solum digni ad hoc officium admittantur.
(4) Visitantes inquirant utrum in loco sit debitus numerus ministrorum.
Si cultum domus Dei circa numerum ministrorum ampliaverint reges veteris testamenti, nos pontifices sustinere non debemus saltem in ecclesia Dei, diminui numerum servitorum. 
Sane pro certo didicimus quod quidam abbates prioratuum adeo exhauriunt facultates, quod iidem prioratus debito monachorum numero defraudantur. 
Cum igitur non debeamus hoc sub dissimulatione pertransire, statuimus ut praelati visitationis officium exercentes, diligentes inquirant inter alia quantus debeat esse numerus servitorum; et si diminutus fuerit, abbati nuntient, ut infra mensem suppleat numerum diminutum, secundum quod possint sufficere facultates. 
Quod si facere noluerit, per satisfactionem bonorum vel alio modo, secundum quod praelati expedire viderint, compellatur. 
Praecipimus autem ut hoc statutum, absque acceptione personarum, ab omnibus inviolabiter observetur. 
Si vero quis super hoc inventus negligens fuerit, sciat se in sequenti concilio graviter puniendum. 
Hanc autem constitutionem extendimus ad canonicos regulares nomine. 
Adjicimus etiam quod in locis ubi plures monachi consueverint esse, compellantur abbates per ordinarios, ut ibidem solitum numerum constituant monachorum, non amotis monachis, dicta loca dantes ad firmam, grangias aliquatenus redigentes.
(5) Contra laicos exercentes vim in personas ecclesiasticas.
Sacras constitutiones legentibus satis liquet, quod laici nullam habent disponendi aliquomodo de rebus ecclesiae potestatem; verum nobis multorum quaestio patefecit, quod in tantum quorumdam principum saecularium processit temeritas [6], ut si aliqui conquerantur de aliqua persona ecclesiastica quod eis sit debitis obligata, statim irrequisito loci praelato, nec convictos, nec confessos, per captionem bonorum, eos nituntur compellere ad ea debita persolvenda.
Cum igitur istud sit manifeste contra canonicas et legitimas sanctiones, et etiam a ratione discordet, praecipimus ut praelati, si quando in eorum juridictione tale quid acciderit, in delinquentes hujusmodi poenam canonicam viriliter studeant exercere; nec eam relaxent, donec non solum de damno, sed de injuria satisfecerint competenter.
(6) Contra violatores ecclesiarum.
De violatoribus ecclesiarum statuimus, ut si quis ab ecclesia alium violenter extraxerit, quamvis extractum restituerit, ab ingressu ecclesiae se noverit per annum privatum. 
Si quis vero aliquem in ecclesia interfecerit, quamdiu vixerit ab ingressu ecclesiae ipso facto sit privatus, nisi cum ipso per provinciale concilium fuerit dispensatum; salvis aliis poenis quae contra tales in canonicis constitutionibus continentur.
(7) Contra quaestores. 
Contra quaestores ecclesiarum pro ecclesiis et piis locis, statuimus ut nulli praedicatores mercenarii admittantur; sed per solos sacerdotes dictorum locorum negotia fideliter exponantur.
(8) Contra cedentes actionem.
Ad quorumdam perversorum malitiam reprimendam, statuimus ut si privatus in collegium, vel privatus in privatum, suam voluerit cedere actionem, hoc faciat coram ipso episcopo, vel archidiacono ordinariam juridictionem habente, causa ab eodem cognita diligenter. 
Si vero aliter facta fuerit cessio, qui cessit careat jure suo, et is ad quem facta est cessio commodum non reportet; et si ex cessione tali agere attentaverit, et monitus ab ordinario suo, infra quindecim dies non destiterit, ex tunc sciat se excommunicationis vinculo innodatum.
(9) Contra abbates volentes aliquid, exigere a suis prioribus ultra solitam pensionem.
Statuimus quod si aliquis abbas preter solitam et antiquam pensionem a priore suo propter aliquam causam rationabilem aliquid exigere voluerit et habere, illud prius loci diocesano exponat, et causa sibi exposita et etiam disprobata consilio episcopi, a priore suo accipiat, pensatis domus facultatibus et necessitate quam patitur, subsidium opportunum.
Etiam, si post hujusmodi statuti publicationem quis abbas a priore suo, forma hujus non servata, aliquid duxerit exigendum, vel prior contra nostre constitutionis decretum ei duxerit erogandum, statuimus bona domus per episcopos saisiri, et priores alias debita animadversione puniri, ita quod de caetero talia facere non attentent.
(10) Contra relaxantes aut etiam absolventes, forma ecclesiae non servata.
In Lateranensi concilio provida fuit deliberatione statutum, quod ad excommunicationem alicujus, sine causa rationabili, et nisi legitima monitione praemissa, nullatenus procedatur, poena etiam lata in eos qui [7] contra duxerint faciendum. 
Caeterum cum juris lator, qui diligentiam tantam in hujusmodi sententiis promulgandis adhibuit, eas noluerit nisi in forma ecclesiae relaxari, cum ex hoc vilipendaretur nervus ecclesiasticae disciplinae; et nobis fuerit intimatum, quod quidam ad preces aliquorum, sententias excommunicationis rite prolatas retractare presumunt, et excommunicatos absolvere, forma ecclesiastica non observata; districtius inhibemus, ne de caetero aliquis sententias suspensionis, excommunicationis, ad alicujus instantiam, preter formam ecclesiae relaxare presumat. 
Si quis vero, forma ecclesiae non observata, aliquem absolvere, vel suam sententiam revocare presumpserit, ingressum ecclesiae per mensem sibi noverit interdictum.
(11) Contra laicos bona ecclesiastica per violentiam capientes.
Quia saepe contingit, quod a laicis bona ecclesiastica per violentiam et judices saeculares in justitia reddenda [8] ecclesiasticis et religiosis personis se negligentes exhibent vel remissos, statuimus quod quilibet episcopus, post monitionem legitimam hujusmodi malefac. toribus factam, si monitionibus noluerint obedire, per suam dioecesim faciat cessari a divinis, exceptis baptismo parvuloram, et poenitentiis mortuorum, in illa parochia in qua detinebuntur bona personae ecclesiasticae sic a laicis per violentiam occupata; et tamdiu cessetur ibidem, donec fuerint dominis restituta, et ecclesiae de excessu hujusmodi legitime satisfactum.
(12) Providetur swper modo dandi religiosis licentiam praedicandi, etc. 
Nulli autem praedicatori, vel minori, seu religioso cuilibet, detur licentia a praelatis praedicandi, confessiones audiendi, poenitentias injungendi, et similia faciendi, praeterquam in civitate vel dioecesi, in qua vel quibus sit conventus talium, et quod ejusdem conventus sit cui talia committuntur; dummodo sil conventus ibi talium religiosorum, alioquin assumi valeant aliunde, generalibus ministris vel prioribus duntaxat exceptis, et magistris in theologica facultate.
(13) Contra religiosos privilegiatos excessus committentes. 
Item de religiosis privilegiatis qui qualitercumque committunt excessus, observetur districtissime quod in jure statutum est contra tales, et viriliter ac uniformiter contra eos per locorum ordinarios procedatur.
(14) In fautores, consiliarios, defensores laicorum contra jura , etc.
Item statuimus, quod fautores, consiliarii et defensores laicorum contra jura ecclesiastica et ecclesiasticas facultates, poena teneantur super iis in jure statuta.
(15) Contra judices saeculares volentes cognoscere de crimine ecclesiastico.
Item compellantur judices saeculares per censuras ecclesiasticas, auctoritate concilii, ne de crimine usurae, de sacrilegio, aut alio crimine ecclesiastico aliquatenus cognoscant; nec super hujusmodi cognitione detur eis auctoritas a praelatis.
(16) Contra dominos aut judices bona ecclesiastica capientes, attestantes aut delinentes, etc.
Quia plerumque contingit, quod domini saeculares, baillivi, et praepositi, ac justitiarii eorumdem, bona ecclesiastica seu res ecclesiasticas capiunt, arrestant et detinent, seu capi, arrestari, et detineri faciunt minus juste et sine causa rationabili, in praejudicium ecclesiarum et personarum ecclesiasticarum; et tamen non reperiantur in dioecesibus in quibus hoc faciunt, vel fieri mandant; seu in quibus auctoritate ipsorum talia perpetrantur; propter quod dioecesani episcopi in quorum territorio res et bona praedicta, capta, arrestata sunt et detenta, in praedictos dominos saeculares, baillivos, praepositos, et alios justitiarios ipsorum, extra territorium suum juridictionem ecclesiasticam non exerceant. 
Sed ne praedicta maleficia remaneant impunita, et ne ipsae ecclesiae aut personae ecclesiasticae per usurpationes hujusmodi dispendium patiantur, statuimus ut ille episcopus sub cujus juridictione praefati malefactores consistunt, vel ejus officialis aut vicarius, ad requisitionem alterius episcopi in cujus dioecesi praemissa fuerint perpetrata, vel ejus officialis vel vicarius, competenter moneat dictos malefactores, quod praedicta bona seu praedictas res ecclesiasticas reddant et deliberent, sine custu et damno, nisi causam [9] quam si allegaverint, praefigatur eis dies certa et competens coram episcopo in cujus dioecesi praemissa fuerunt perpetrata, aut coram officiali seu vicario ipsius. 
Si vero nullum causam allegaverint, hoc ipsum praefato dioecesano ant ejus officiali seu vicario rescribatur, ut ex tunc contra dictos malefactores procedant ad excommunicationem ipsorum, vel ad aliam poenam eis infligendam, secundum quod viderint expedire.
(17) Contra monachos arma prohibita portantes habitu religioso derelicto.
Quia intelleximus quod quidam monachi, religionis honestae et observantiae regularis habitu derelicto, armati et in habitu saeculari impudenter incedunt, per mundum insolenter et temere taliter evagantes; statuimus ut quicumque episcopus, monachos aut alios religiosos, in habitu praedicto, arma prohibita portantes, absque sui dioecesani aut abbatis, seu prioris si abbatem non habeant, licentia, aut in sua dioecesi invenerit ipsos monachos aut religiosos praedictos, capi, detineri, et arrestari, et ad dioecesanum, vel abbatem suum, aut priorem si abbatem non habeant, perduci absque difficultate faciat quando super hoc modo debito fuerit requisitus.
