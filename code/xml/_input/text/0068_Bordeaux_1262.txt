Incipiunt constitutiones synodales facte per dominum Petrum Burdigalensem archiepiscopum, anno Domini Mo CCo LXo secundo in primo anno promotionis sue.
(1) Statuimus et precipimus sub pena excommunicationis, cui ipso facto non parentes supponimus, quod illi auctoritate nostra excommunicati fuerint, super quorum absolutione litteras nostras non receperint capellani, non denuncientur absoluti, nec pro absolutis habeantur, quousque nostras litteras absolutorias receperint eorumdem.
(2) In eadem.
Item statuimus quod si aliquis, cujuscumque sexus vel conditionis existnt, per annum excommunicationem sustinuerit, ex tunc denuntietur hereticus, et etiam habeatur.
(3) In eadem.
Item statuimus et precipimus sub pena excommunicationis, cui inobedientes supponimus, ne aliqui in ecclesiis suis diebus dominicis et festivis parochianos recipiant alienos, qui proprias dimittunt ecclesias visitare.
Item dicentes et statuentes de illis qui propriis dimissis ecclesiis predictis diebus accedent, cum ipsis diebus precipue a proprio capellano vultus sit sui pecoris agnoscendus.
(4) In eadem.
Item statuimus quod aliquis non recipiat alienum parochianum ad sepulturam, nisi capellano suo et illi ad quem alias ejus sepultura pertinet de jure suo primitus satisfacto, alias preter penam excommunicationis, cui contra facientes supponimus tam recipientes quam heredes recipi, ac predicto capellano et illi cujus erat alia sepultura, ad interesse eorum juramento declarendum noverint se teneri.
(3) In eadem.
Item constitutioni predecessorum nostrorum, que est de adultis confirmandis, adjicimus ut, cum nostram diocesim nos contingit visitare, sacerdos ad quem declinabimus, nostro recepto nuncio, subditos suos moneat et inducat quod pro confirmationis sacramento recipiendo, cum necessitas existat, nostro se conspectui presentent.
(6) In eadem synodo.
Item constitutioni de clandestinis matrimoniis duximus hoc addendum quod clandestina matrimonia contrahentes, necnon illi qui talibus matrimoniis intererunt, ipso facto sententiam excommunicationis incurrant, insuper presbyteri et clerici qui talibus intererunt matrimoniis, preter penam excommunicationis predictam, ipso facto ab officio et beneficio sint suspensi.
Clandestina autem matrimonia intelligimus in hoc casu dum aliqui matrimonium contrahunt in facie ecclesie, nisi in ecclesia parrochiali viri, et tunc cum licentia capellani uxoris, vel in ecclesia parochiali uxoris cum licentia capellani viri, vel nisi in ecclesia alia parochiali cum capellanorum licentia utriusque.
(7) Item statuimus quod quilibet capellanus parochialis ecclesie papirum habeat in parochiali ecclesia, in qua scribantur nomina excommunicatorum, ita quod si quoquo modo mutari contigeret capellanum, ipsa appareant et amitti non possint, et predictos excommunicatos denuncient ut eidem extitit injunctum, alioquin ad interesse adversario et ad jus indici [1] teneantur.
(8) In eadem.
Item statuimus, immo verius in jure declaramus statutum quod excommunicatus, interdictus vel suspensus a quocumque judice, si de facto absolvatur ab alio quam a judice qui sententias tulerit hujusmodi, vel a proprio capellano in necessitatis articulo, pro absoluto minime habeatur, sed si signa penitentie precesserint in eodem, ejus absolutio requiratur post mortem a judice, a quo lata fuerat sententia dum vivebata.
