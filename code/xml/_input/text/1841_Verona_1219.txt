S.T. Die Veneris, primo intrante martio, in Choro Ecclesiae sanctae Mariae Maioris Veronensis Ecclesiae, in synodo presbyterorum et clericorum civitatis Veronae et episcopatus. In praesentia domini magistri Alberti archipresbyteri eiusdem ecclesiae, dominorum Bonisenioris et Herzonis magistrorum Museti et Stefani et Balzanelli Canonicorum suprascriptas ecclesiae, dompni Riprandi abbatis monasterii sancti Zenonis, dopni Isnardi abbatis monasterii sancti Nazarii, domini Markisit [1] abbatis monasterii sanctae Mariae in Organis, dompni Warienti abbatis monasterii sanctorum Viti et Petri de Calavena, et aliorum multorum presbyterorum et clericorum.
Ibique dominus Morandinus, Dei gratia Veronensis Episcopus, fecit legere magistrum Castellinum suum cappellanum haec statuta quae inferius leguntur :
(1) Statuimus ut si quis in clericum tonsuratus et clericatus fuerit et tonsuram et rasuram clericalem convenientem et decentem, postquam haec statuta infra octo dies ad eum pervenerit, et non fecerit nec portaverit, vel ecclesiam non dimiserit, tanquam rebellis et apostata, auctoritate omnipotentis Dei et nostra, sint suspensi ab officio et beneficio ; praelati vero ceterique fratres potestatem et auctoritatem habeant viriliter resistendi eis et auctoritate Dei et nostra, si se beneficiis ecclesiasticis violenter inliserint, efficaciter contradicendi.
(2) Item statuimus ut clerici deferant vestes ordini et honestati clericorum convenientes et decentes, non habentes manicas [2], sed rotundas vel... rostratas, nec eorum... ad modum laicorum satis et ut... statum mentis et habitus corporis et Deo et hominibus placere studeant. 
Si quis vero contra hoc fecerit et admonitus resipiscere noluerit, beneficio careat ecclesiastico.
(3) Item statuimus quod nullus clericus ad divinum officium celebrandum sine cappa vel cotta ex deliberato proposito vadat, et si quis post admonitionem sui praelati vel archipresbyteri hoc facere contenderit, ecclesiastico careat beneficio.
(4) Item statuimus ut si quis clericus ad ludum azarii vel medii azarii aut ad varretam luserit, sit excomunicatus et ab officio ecclesiastico privatus.
(5) Item statuimus ut si quis clericus arma interdicta sine licentia episcopi portaverit, aut usuram vel turpe lucrum exercuerit aut illi [3] exerceat fraudulenter consilium dederit excomunicatus et anathema... sit.
(6) Item statuimus et districtius inhibemus [4] ne clericus de villa in villam ad alium remotum locum [5] sine licentia sui praelati vel archipresbyteri vadat; si quis contra hoc fecerit, praelatus vel archipresbyter potestatem habeant et auctoritatem suspendi eum tot diebus a beneficio quot diebus ecclesia eius caruit obsequio denunciamus.
(7) Item de focariis... et concubinis ordinamus et statuimus, et sub poena officii et beneficii districtius inhibemus [6], tam sacerdotes quam clerici, monachi quoque omnes ecclesiasticae personae, concubinas et focarias quas detineent, infra XV. dies in harum constitutionum termino [7] abiiciant, neque aliis adhaereant, quia non potest clericus cum Deo habitare qui foeminarum accessibus copuletur.
(8) Item statuimus et ordinamus ut si quis clericus vel aliqua de ecclesiasticis personis in suis praediis ad laborandum iverit, vel praediis filiorum vel fratrum vel nepotum vel aliorum laboribus ad ecclesiam non pertinentibus, vel matutinis et Missarum celebrationibus et vespertino officio, nisi iusta causa interveniente, non interfuerit, ecclesiastico beneficio careat illo die et ubi laborat ibi manducet. 
Hancque constitutionem archipresbyter vel praelatus vel ecclesiae capitulum executioni mandet ; iamdictus exsecutoribus contradicere nullus audeat.
(9) Item dicimus atque praecipimus ne aliquis sacerdos vel clericus filium vel filiam suam in ecclesia secum teneat, ne forte incontinentiae testimonium.... ita praesentialiter alloquatur, et quicumque tenuerit noverit se esse suspensum.
(10) Item nullus sacerdos, clericus vel praelatus praesumat calicem vel thuribulum vel crucem seu tetraevangelium, libros vel apparatos ecclesiae pignori obligare, et quicumque fecerit beneficio illius ecclesiae sit privatus, nisi hoc fecerit pro utilitate ecclesiae et de beneplacito fratrum.
(11) Item statuimus et statuendo decernimus quod si aliquis in fratrem receptus fuerit in aliqua ecclesia ed ammonitus ut coronam, et tonsuram recipiat et ille facere recusaverit vel ecclesiam non dimiserit, illum excomunicatum iudicamus, beneficio ecclesiastico penitus carere decernimus.
(12) Ad haec nihilominus censemus quod nullus clericus teneat in officiis bindam neque infulam in ecclesia.
(13) De bonis autem ecclesiarum non dividendis. Cum sit alienum a venerabilium patrum sanctionibus et profetica littera et scriptura ait : quam bonum et quam iucundum habitare fratres in unum, dicimus et statuimus et sub poena officii et beneficii et excomunicationis districtius inhibemus ut fratres ecclesiarum a XV. die postquam eis praeceptum fuerit, communiter vivant et simul comedant ; hospitalitatem et elemosinarum largitionem iuxta possibilitatem ecclesiarum et proventuum facultatem cum omni hilaritate exhibeant.
(14) Item clerici de civitate praesertim ad cadavera mortuorum sine cappa vel toga [8] non morentur in Missis.
(15) Praeterea sub eadem interminationis districtione praecipimus et mandamus ut nullus clericorum, abbatum vel monachorum, seu conversorum, alium clericum vel ecclesiasticam personam, sub aliquo praetextu seu velamine, apud iudicem saecularem pro aliqua causa trahere vel accusare sine licentia episcopi praesumat, quia legitur in canonibus : si quis clericus accusans clericum in curiam introierit anathema sit.
(16) Item statuimus atque decernimus ut qui translatus fuerit de una ecclesia ad aliam, nihil habeat commune cum priore, nisi fuerit cum licentia episcopi.
(17) Item statuimus et sub poena excomunicationis distinctius inhibemus ne aliquis vel aliqui facere praesumat clandestinas vel particulares electiones, et quicumque facere praesumpserint, sint suspensi et excomunicati.
Perlectis suprascriptis statutis a suprascripta magistro Castellino, suprascriptas dominus Episcopus dixit: Alia vice fecimus legere suprascripta statuta et praecepimus sub poena officii et beneficii et excomunicationis quod omnes clerici de civitate Veronae et de toto episcopatu suprascripta statuta rata et firma habeant et teneant et non contraveniant ; et adhuc praecipimus, sub poena officii et beneficii et excomunicationis quod omnes clerici de civitate et episcopatus quod suprascripta statuta rata et firma habeant et teneant et non veniant contra et suprascripta statuta confirmamus.
Anno a Nativitate Domini millesimo ducentesimo nonodecimo, indictione septima.
S.T. Ego Bonawisa Domini Federici Romanorum Imperatoris notarius interfui et hanc cartam rogatus scripsi et subscripsi [9].

