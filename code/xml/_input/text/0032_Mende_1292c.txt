Ad honorem sancte et individue Trinitatis, Patris et Filii et Spiritus Sancti, et gloriose Virginis Marie atque Beati Privati martyris et omnium sanctorum, nos Guillelmus, sola Dei patientia episcopus Mimatensis, cupientes subjectos nostros in his que ad salutem animarum pertinere noscuntur feliciter gubernari, infrascriptas instructiones et constitutiones in presentiam nostram ducimus promulgandas.
Primo igitur instructiones, secundo vero constitutiones ponentur, sicque binario numero presentis libelli lectio peragetur.
Ia pars.
Incipiunt instructiones ad clerum et sacerdotes.
(1) Fratres carissimi et sacerdotes Domini, cooperatores nostri officii estis.
Nos quidem licet indigni locum Aaron tenemus, vos Heleazari et Ytamar.
Nos vice duodecim apostolorum fungimur, vos ad formam LXXII discipulorum estis.
Nos pastores vestri sumus, vos commisse vobis plebis.
Nos summo pastori domino nostro Jesu Christo rationem de vobis reddituri sumus, vos vero de plebibus vobis commissis.
(2) Vestram itaque fraternitatem hortamur in Domino sedulo monemus atque obsecramus obnixe ut que in his scriptis vobis pro nostra vestraque salute suggerimus, fideliter et memorie commendare atque adimplere summo opere studeatis.
(3) Ad officii igitur vobis commissi onus rite atque legitime peragendum, duo quippe principaliter unicuique vestrum necessaria esse noscantur: primum est vita et conversatio irreprehensibilis; secundum est scientia commendabilis.
Illa precipue in quatuor consistit: primo in septem sacramentorum ecclesiasticorum administratione, de quibus infra seriatim dicetur; secundo in sacrorum cauta custodia et contractatione; tertio in divinorum officiorum celebratione; quarto in animarum atque ecclesiarum regimine et dispositione; et ibi agetur de sepulturis, de decimis, de ecclesiastica censura, de judeis.
(A0) De vita et honestate clericorum.
(A1) Primo itaque vita et conversatio, irreprehensibilis sit quoad nos et quoad alios per quam necessaria est, quoniam nobis necessaria est vita nostra, sed aliis fama nostra.
Unde Dominus inquit: Luceat lux vestra coram hominibus, ut videant opera vestra bona et glorificent patrem vestrum qui in celis est.
Alioquin secundum prophetam: Si sacerdos, qui est unctus, peccaverit, faciet delinquere populum.
Et iterum: Incantatore a serpente percusso, quis medebitur ejus?
Rursus, si sacerdos peccaverit, quis orabit pro eo?
Sacerdotes quidem bene docendo et male agendo Deum instruunt qualiter eos debeat condemnare et tot mortibus digni sunt quot perditionis exempla ad subditos transmittunt.
Qua enim libertate possunt alios corripere, dum tacite respondent sibi se eadem que corrigunt commisisse.
Quoniam esse non potest hortator viduitatis qui conjugia frequentaverit.
In evangelio quoque probatur eum qui trabem gestat in oculo suo, non posse festucam educere de oculo fratris sui.
Item David: Peccatori autem dixit Deus: quare tu enarras justitias meas et assumis testamentum meum per os tuum.
Et secundum Gregorium: Cujus vita despicitur, restat ut ejus predicatio condemnatur.
Hinc etiam est quod Isaias a Domino ad predicandum mittendus, prius ab iniquitate mundatur et eos ejus calculo tangitur qui forcipe tollitur de altari.
Prius igitur debent sacerdotes errata sua corrigere et postmodum ad aliena diluenda festinare.
Nam et gallus prius seipsum alarum verbere corripit, deinde ad horas precinendas accedit.
Sacerdotes etenim plerumque exemplo sue passionis accendunt quos sermone doctrine diutius confirmare non possunt.
Et vita disciplinis non erudita exempla religionis de se prestare nescit que se in seipsa experimento non didiscit.
(A2) Ut igitur et conversatio vestra irreprehensibilis appareat et ceteris luceat per exemplum, expedit ut sit juxta ecclesiam cella vestra.
Nullus vestrum arma vel gladios ad feriendum ferat, nisi forte tempore guerre vel ex probabili causa timoris.
Nullus comam nutriat neque barbam, et unusquisque coronam et tonsuram habeat congruentes, quas et conjugati, non bigami, privilegio clericali gaudere volentes, publice portent.
Nullus canum vel avium inserviat jocis.
(A3) Nullus ebrietatibus, crapulis, litibus, scurrilitatibus, percussionibus et blasphemiis vacet.
Nullus spectaculis aliquibus, que aut in nuptiis aut in cenis exhibentur, intersit.
Sed pompas seculi et convivia publica fugiat, privata vero non tantum pudica se et sobria colat.
Unusquisque vestrum dolos et conjurationes caveat, odium, emulationes, obtrectationes atque invidiam effugiat; non vagis oculis, non effrena lingua aut petulanti fluidoque gestu incedat, sed pudorem ac verecundiam mentis simplici habitu incessuque ostendat.
Obcenitatem etiam membrorum et verborum sicut et operum penitus execretur.
Senioribus debitam prebeat obedientiam neque ullo jactantie studio seipsum attollat.
(A4) Bonis moribus studeat, et ab omnibus illicitis cor et linguam et corpus Deo auctore conservet; omnis enim jactantia atque immoderatio a bonis est moribus aliena.
Nullus in tabernam intret, nisi forte necessitatis causa in itinere constitutus.
Curam pauperum peregrinorum et aliarum miserabilium personarum habete, prebentes eis refectionem.
Viduas, orphanos et pupillos defendite, et tam in his quam in aliis hujusmodi, totius boni exemplum in vobis prebete.
Officia seu commercia secularia maxime inhonesta, mimos quoque, joculatores et histriones ac pravorum et infamium consortia fugite.
Nullus baratas aut lucra inhonesta aut cujuslibet generis fenus exerceat, aut XI pro XII in ludo mutuare, aut bladum vetus et corruptum pro novo et sincero mutuare seu comodare presumat.
(A5) Ad aleas et taxillos, vel etiam cum laicis ad luctas ludere nolite, vel ludis hujusmodi interesse.
Officiis ecclesiasticis et aliis bonis studiis cum diligentia vacate.
Caupitriis brevibus aut aliis inhonestis vel laicalibus diversorumque colorum aurifrigiatis vestibus aut pannis rubeis seu viridibus vel virgatis manicis quoque consuticiis ac sotularibus rostratis vel cordellatis aut incisis chirotecis depictis, frenis, cellis pectoralibus ac calcaribus deauratis uti nolite, sed sacerdotes desuper veste clausa atque talari et aliis ornamentis decentibus et honestis utantur.
(A6) Continenter et caste vivere studete et nullus clericus feminas secum teneat, de quibus aliqua sinistra suspicio esse possit.
Sed nec etiam matres, sorores, amitas vel alias suas consanguineas juvenes secum in domibus ecclesiarum tenere presumant, sed eis forte indigentibus alibi, si voluerit necessaria subministret.
(A7) Clerici quoque membrorum truncationes per se non faciant aut judicent in ferendam sententiam sanguinis dictando vel proferendo aut scribendo sed nec ubi talia exercentur, dum fiunt, interesse presumant.
Nullus in sacro ordine constitutus et precipue sacerdotes et religiosi cirurgie artem exerceat que ad ustionem vel incisionem inducat.
Nullus tabellionatus officio fungatur in curia seculari aut procurationes seu baillivas villarum aut judicaturas secularium principum tenere presumat, sed nec procurationes quorumlibet laicorum recipiat nec tutor nec curator vel advocatus in curia seculari, nisi pro seipso et ecclesia sua, pro consanguineis, pro pupillis et orphanis et aliis miserabilibus personis, esse presumat.
Nullus etiam privilegio clericali gaudere volens sirventarie seu bannerie officio uti presumat.
Nullus sine rationabili causa mercata seu nundinas frequentet et tunc in habitu honesto incedat.
(A8) Nullus clericus ob amorem vel gratiam parentum vel amicorum suorum possessiones alterius vel fructus earum violenter invadat, vel ob eamdem causam alios verberet vel vulneret, alioquin sic ablatis restitutis juxta delicti qualitatem penam graviorem merito poterit formidare.
Nullus clericus dono, gracia, precio, amore vel odio vel timore sibi cedi faciat a laicis actiones ut adversarios fatigandi causa ad ecclesiasticum forum trahat.
Omnis presbiter in principio sui presbiteratus vestes sacerdotales sibi fieri faciat, cum quibus obitus sui tempore valeat sepeliri.
Nullus in sacris ordinibus constitutus ruptariis vel balistariis aut hujusmodi viris sanguinum preesse presumat, aut purgationi aque ferventis seu frigide aut ferri candentis ritum cujuslibet benedictionis aut consecrationis impendat.
Ultimo scitote sacerdotis esse officium omnibus prodesse, nulli autem nocere velle.
De his etiam alia inter Constitutiones querantur.
(B0) De scientia sacerdotum.
(B1) Secundo quoque scientia vos convenit esse ornatos, ne illam audire mereamini propheticam sententiam que dicitur: Tu sententiam repulisti et ego te repellam ne sacerdotio fungaris mihi.
Vilissimus etenim computandus est nisi precellat scientia qui prestantior est honore, et secundum prophetam: Labia sacerdotis custodiant scientiam et legem exquirunt scilicet subditi de ore ejus.
Ignorantia siquidem scripturarum ignorantia est Christi, unde ignorans ignorabitur.
Caveat ergo spiritualis judex, id est sacerdos, ut sicut non commisit crimen nequitie ita non careat munere sciende, prout infra dicetur ubi de penitentia agetur.
Alioquin secundum evangelicam veritatem, si cecus secum conatur ducere cecum, in foveam ductor primus cadit inde secutor.
Vobis etenim datum est nosse mysterium verbi Dei ceteris autem in parabolam.
Nec tunc debetis dicere cum ex officio alios habetis docere, immo omipotenti de fide tenemini reddere rationem.
(B2) Cum enim vos sitis lux mundi, si lumen quod in vobis tenebre fiant, tenebre quante erunt!
Iterum cum sitis sal, id est sapientia mundi seu terre, si sal evanuerit, in quo salietur?
Si quidem sal infatuatum, ad nichilum valet ultra nisi ut mittatur foras et projiciatur et ab hominibus conculcetur.
Debetis itaque ferre longior sive rationale in corde quod legalis pontifex ferebat in pectore, in quo scriptum erat manifestatio et veritas.
In pectore etenim sacerdotis manifesta esse debet cognitio veritatis.
(B3) Quadruplici autem scientia vos convenit exornari: primo illa que in sacramentorum ecclesiasticorum administratione consistit, que sunt septem, videlicet baptismus, confirmatio, penitentia, [1] ibi etiam de aliene rei restitutione agetur, eucharistia, extrema unctio, ordo et matrimonium, de quorum singulis aliqua seriatim sub compendio perstringemus.
(C0) De baptismo.
(C1) Baptismus est primum ecclesiasticum sacramentum, qui est janua et fundamentum omnium sacramentorum, quo non recepto nullum aliud sacramentum valet recipi ad salutem.
Per illum enim est ingressus ad Christum et ad alia sacramenta.
At ubi Christus non est fundamentum, nullum boni operis superest edificium.
Et ubi sana fides non est, judicia esse non potest, quoniam justus est fide vivit.
(C2) Pro baptizandis itaque infantibus vel pro erismate premium aut precium recipere nolite.
Ne propter vestri negligentiam infans aliquis sine baptismo decedat cavete.
Unaqueque basilica fontes lapideos, si potest, habeat, alioquin ad hoc vas habeatur ligneum speciale.
Patrinos ut filiolos suos spirituales symbolum et orationem dominicam doceant vel doceri faciant bonisque moribus informent, admonete.
(C3) Plebibus quoque vestris crebro insinuate et si infantuli nati, propter mortis periculum imminentis, presbitero nequeant ad baptizandum presentari, a masculis astantibus vel, illis deficientibus, a feminis presentibus baptizentur et etiam a patre vel matre, si omnes alii desint, aliter non.
Nec in hoc pater vel mater delinquunt, immo potius merentur.
Si vero pater maliciose proprium vel etiam uxoris sue ex alio viro filium vel e converso baptizaverit aut in catechismo seu in confirmatione tenuerit, graviter peccat.
Secus si casu vel ignorantia hoc contingit, de quo infra dicetur ubi de matrimonio agetur.
(C4) Baptismus etiam in mortis articulo ab heretico vel schismatico secundum Ecclesie formam collatus valet.
Frequenter plebibus vestris baptizandi formam et ut eam diligenter cum necessitatis articulus ingruerit, observent, insinuate, scilicet ut baptizans infantem, imposito prius sibi nomine, producto crucis signo super aquam ter in modum crucis, immergat illum in aqua calida vel frigida, dicens sic: P. vel G., ego baptizo te in nomine Patris et Filii et Spiritus Sancti.
Amen.
Et si nescit litteras, hec vulgariter dicat.
Verumtamen licet eum tantum semel immerserit et licet nomen infanti impositum non fuerit, licet etiam ego non dixerit, nichilominus baptizatus est, dumtamen premissa verba in immergendo dicantur.
Erit etiam baptizatus quoad Deum, si dexerit: Baptizo te in nomine Christi.
Hec tamen laicis innotescenda non sunt, ne facile a forma per Ecclesiam statuta recedant.
(C5) Ubi vero tanta aque vel temporis copia vel vas ad hoc aptum haberi non potest ut totaliter in aqua mergi possit, cum scutella vel alio vase aliqua aque quantitas super caput et corpus infantis, dicendo premissa verba, infundatur.
Porro ubi in articulo necessitatis infans a laico baptizatur, si supervixerit, quam citius fieri poterit presbitero presentetur, qui, si diligenti inquisitione premissa formam premissam non esse servatam invenerit, illum juxta formam Ecclesie baptizet.
(C6) Si vero dubium sit, quia forte baptizans quibus verbis baptizando usus est ad plenum non recordatur, vel si forte qui presentes fuerunt ab invicem discordant, tunc illum baptizet his verbis: Si baptizatus es, non te rebaptizo, sed si baptizatus non es, ego te baptizo in nomine Patris et Filii et Spiritus Sancti.
Idemque servandum erit ubicumque utrum aliquis baptizatus fuerit dubitatur, quo casu unius testimonio potest credi.
Si vero sacerdoti constiterit infantem fuisse a laico juxta formam Ecclesie baptizatus, non rebaptizet nec catechiset eum, sed solum inungat eum in pectore et inter scapulas oleo benedicto et in vertice chrismate, sine interrogatione illa: Abrenuncias etc., et det illi candelam et imponat chrismale illi dicendo: Ego te linio, quamvis non multum sit necessaria unctio ipsa.
Inungat etiam eum cum chrismate in vertice, dicendo orationes que in tali unctione post baptismum dici solent.
(C8) Ad hec, si baptizatus a laico, priusquam presbitero presentetur, obierit et dubium sit an debita forma in baptismo servata fuerit nec certum esse possit, nichilominus infans debet in cimiterio sepeliri.
Idemque fiat de expositis infantibus qui mortui inveniuntur, de quorum baptismate nulla potest certitudo haberi.
Sed si, vel per scripturam vel per alia signa, constare possit in talibus formam debitam servatam non fuisse, vel illum sine baptismo obiisse, non debet in cimeterio sepeliri.
(C9) Ceterum si sacerdos, propter instantis mortis periculum, non potest secure facere catechismum, statim illo pretermisso baptizet infantem et oleo et chrismate inungat et alia, que post baptismum fiunt, faciat.
Sed et si sacerdos, errore vel negligentia, oleo loco chrismatis inungat, nichil itiretur, sed unctio tantum cum chrismate, errore vel negligentia pretermissa, caute suppleatur.
Si vero e converso chrismate loco olei inungit, tunc nichil iteretur nec, ut dicunt quidam, fiat unctio olei pretermissa, pro eo quia in chrismate, quod ex oleo fit et balsamo, oleum continetur.
(C10) Nullum religiosum, nullum excommunicatum vel interdictum, nullum qui non sit baptizatus, nullum evidenter facinorosum in baptismo in patrinum in catechismo, et unum tantum in baptismo, et unum in confirmatione, suscipite.
Quamvis in catechismo et in baptismo et in confirmatione unus et idem, si necesse fit, possit esse patrinus, alias unus in catechismo, alius in baptismo et alius possit esse in confirmatione patrinus.
(C11) Si baptizandus, vel propter paupertatem vel aliam quamcumque causam, capullam seu chrismale proprium habere nequiverit, gratis capullam illi exhibeatis, licet cum illa alius quandocumque fuerit baptizatus.
(C12) Si mater in puerperio decesserit et partus in maternis visceribus adhuc vivere credatur, uterus mulieris sine mora aperiatur et partus, si vivus eductus fuerit, baptizetur; si vero mortuus, extra cimiterium tumuletur.
Sed si partus simul cum matre moritur, tunc sine apertione mulier cum partu in cimiterio tumuletur.
(C13) Si autem, muliere in partu laborante, infans ex ventre matris caput tantum emiserit et nasci nequeat, mox aliqua de obstetricibus aquam super caput infantis infundat dicens: Ego te baptizo, in nomine Patris et Filii et Spiritus Sancti et erit baptizatus.
Idemque dicendum est, prout asserunt quidam, si major corporis pars preter caput appareat et baptizetur, secus si minor.
Unde si solus pes vel sola manus appareat, baptizari non debet; quod si fiat, nil agitur.
Preterea cum tunc partus non nascatur, ergo nec renasci potest.
Ceterum si solum caput vel sola major corporis pars apparet nec discerni potest cujus sexus sit, tunc obstetrix, liniendo cum aqua caput vel faciendo crucem super corpus, dicat sic: Creatura Dei, ego te baptizo, in nomine Patris, et iterum liniendo dicat: et Filii, tertio liniendo dicat: et Spiritus Sancti, et erit baptizatus.
(D0) De confirmatione.
(D1) Confirmatio est secundum ecclesiasticum sacramentum ab ipso Christo institutum qui apostolos suos confirmavit et per eos eorumque successores populos confirmandos esse decrevit.
In hoc sacramento, sicut et in baptismo, compaternitas contrahitur impediens matrimonium contrahendum et dirimens jam contractum, de quo infra dicetur ubi de matrimonio agetur.
(D2) Nullus potest bis confirmari, sicut nec bis baptizari.
Nullus nisi ipse confirmatus sit, alium ad confirmandum presentet.
Nullusm proprium filium vel e converso nec vir uxorem vel e converso, nec vir et uxor simul infantem aliquem in confirmatione teneat seu presentet.
Non plures unum confirmandum aut unus plures confirmandos presentet, ne oblivio, ex temporis diuturnitate vel personarum multiplicitate proveniens, peccandi occasionem inducat.
Nullus hoc sacramentum, nisi baptizatus sit, recipiat.
Confirmandus, si adultus sit, prius debet confiteri peccata.
(D3) In confirmatione nomina possunt mutari.
Nemo sine hoc sacramento debet vitam finire, ideoque sepe dicatur laicis, ne diu expectent episcopi sui adventum ad confirmandum, sed pueros mittant ad loca proxima ubi episcopum audient advenisse.
Hoc sacramentum decet recepi a jejunis.
Honestius quoque fit in ecclesia, quamvis et in campis fieri possit.
(D4) Sane aliquo chrismato in fronte, caput illius alba vitta linea circumligetur, ne recens unctio defluat aut deleatur; que septem diebus portari deberet, propter septem Spiritus Sancti dona, qui in hoc recipitur sacramento.
Sed quoniam periculosum esset tanto tempore chrisma in fronte portari, dispensative permittimus ut sacerdotes tertia die vittas solvant et super fontes eas comburant et frontes lavent, vel ex ipsis vittis candele fiant et ad altare offerantur.
Posset tamen ex vitta una caput circumligari alterius confirmandis.
Qui autem in baptismo, idem et in confirmatione, ut premissum est, prohibetur esse patrinus.
(E0) De penitentia.
(E1) Penitentia est tertium ecclesiasticum sacramentum.
Est autem penitentia, secundum Ambrosium, preterita mala plangere et plangenda iterum non committere.
Debent enim in vera penitentia esse tria, videlicet cordis contritio, oris confessio, si confitens loqui potest, et operis satisfactio juxta posse.
Et etiam quartum, scilicet firmum propositum iterum non peccandi prout jam dicetur.
(E2) Sane sacerdos antequam omnis languor statuitur caute provideat ut in nullo eorum sit judicandus que ipse in alio judicare est promptus.
Et a se projiciat quicquid in alio damnandum reperit.
Habeat dulcedinem in affectione, pietatem in alterius crimine discretionem in varietate, adjuvet confitentem orando, elemosinas et alia bona pro eo agendo, leniendo, consolando, spem promittendo, et cum res exegerit, increpando; doleat loquendo, instruat operando; sit particeps laboris, qui vult esse particeps gaudii; doceat perseverantiam, caveat ne corruat, ne juste judiciariam potestatem perdat.
Opus quidem misericordie est peccanti peccata tollere, sed oportet ut justus misereatur juste.
Oportet enim ut non solum quid sit, sed in quo doleat, consideret.
Disciplina enim et misericordia multum destituetur, si una sine altera teneatur.
Ne, propter vestri desidiam, quisquam sine penitentia decedat, diligenter cavete.
Sed et, secundum Julium papam, sacerdos penitentiam negans reus est animarum.
Caute atque discrete in penitentiis imponendis vos habete, ne alios incaute solvendo vos ipsos periculose ligetis.
Nam, secundum Augustinum, caveat spiritualis judex id est sacerdos ut, sicut non commisit crimen nequitie, ita non careat munere scientie.
Oportet enim ut sciat discernere quicquid debet judicare.
Nam judiciaria potestas hoc expostulat ut quod debet judicare discernat.
Plebes vobis commissas ad confitendum peccata crebro inducite.
Quotiens autem in anno fideles confiteri debeant inter Constitutiones dicetur.
(E3) Nullus alieno sacerdoti peccata sua confiteatur, nisi prius a proprio petita licentia et obtenta, quam nullus requisitus maliciose denegare presumat.
In quibusdam tamen casibus libere potest quis alieno sacerdoti confiteri, a suo licentia non petita: primo, si episcopus hoc alii specialiter delegaverit; secundo, peccans in aliena parochia debet de peccato illo sacerdoti illius parochie confiteri; tertio, si suum domicilium ad aliam transtulerit parochiam; quarto, cum est vagabundus; quinto, si sibi mortis iminet periculum nec habere potest proprium sacerdotem quo etiam casu posset laico catholico et etiam mulieri confiteri.
Sed nec aliquis sacerdos alterius parochianum ad confessionem admittat, prout inter Constitutiones dicetur.
(E4) Debet autem confitens se ipsum, non alium, accusare nec personam ejus cum qua peccavit debet nominatim exprimere, sed nec confessor de illa querere.
Non debet etiam quis per nuncium vel per scripturam, sed ore proprio, confiteri, ut qui per seipsum peccavit per seipsum confiteatur et erubescat.
Debet quoque quis distincte et expresse confiteri singula peccata non verbis seu nominibus vel circumstantiis criminum coloratis seu etiam palliatis, sed nec in transcursu seu confuse.
Si confitens cecus vel mutus sit, inducatur ad contritionem et penitentiam, prout melius fieri poterit, nutibus atque signis.
(E5) Ad hec, confessiones mulierum non in loco occulto sed in patenti, quis audiat, nec earum facies aspiciat, sed vel caputium ante oculos teneat vel alio faciem vertat.
Et si forte horribile peccatum audierit, non spuat, non faciem torqueat vel avertat aut signum aliquid faciat, propter quod peccatorem deterreat vel rubore seu verecundia confundat, ita ut reliqua peccata sibi timeat revelare.
Nominatim excommunicatum vel interdictum aut etiam incolam alicujus loci interdicte, nullus, nisi in mortis articulo, ad penitentiam admittat.
(E6) Sacerdos peccatorem diligenter admoneat et discrete inducat ut omnia peccata sua humiliter, vere, integre, simpliciter et fideliter confiteatur, nec verecundia vel timore aliquid celet, ostendens ei quod non homini sed Deo, cujus personam ipse presbiter representat, locuturus est, quodque ipse sacerdos peccator est et beati Petrus et Paulus et Maria Magdalena peccatores fuerunt, quia res pene contra naturam est ut quis sine peccato sit, et humanum est peccare sed diabolicum in peccato perseverare.
Si enim arroganter vel ficte et palliate confiteatur vel si aliquid mortale peccatum celaverit vel scienter dimiserit, vel partem peccatorum uni sacerdoti et partem alii confiteatur, talis penitentia ad eternam salutem promerendam non sufficit.
Intellectis igitur que confitens dicere voluerit, querat ab eo utrum alia dicere velit, sollicitando, cum ut studiose cogitet ne peccatum aliquid preterminat.
(E7) De delictorum quoque circumstanciis prudenter et caute interroget, non tanquam scire appetens, sed ut melius ac salubrius consulere sciat.
Et utatur consilio concilii generalis, ubi sic dicitur: Sacerdos autem sit discretus et cautus diligenter inquirens et peccatoris circumstantias et peccati, quibus prudenter auditis intelligat quale debet illi prebere consilium et cujusmodi remedium adhibere.
Interroget ergo in genere et de usitatis, videlicet utrum peccaverit peccato superbie, gule vel luxurie, et sic de aliis.
Interroget etiam prudenter et caute in specie.
Unde Augustinus: Diligens inquisitor, subtilis investigator sapienter et quasi astute interroget a peccatore quod forsitam ignoret vel verecundia velit occultare.
Cognito igitur crimine, varietates ejus non dubitet investigare, videlicet locum, tempus, sexum, conditionem, causam, intentionem, personam, modum et alia necessaria, non tamen specificando nimium circumstantias, nec interrogando de inusitatis, nec querendo de illis que confitens ignorat vel nunquam audivit, ne in his forsitan instruatur et ad peccandum inducatur.
Nam et, secundum Gregorium, loquendo vel increpando quis culpam detegit quam sepe nescit etiam ipse qui perpetravit.
Sed nec inquirat nomen persone cum qua confitens peccavit.
Interogationum autem formas, a plerisque prudentibus scriptas, brevitatis causa omittimus, quas prudentum confessorum arbitrio reservamus.
(E8) Querat etiam sacerdos a confitente utrum doleat de commissis, quomodo enim gaudebit se conversum, nisi doleat se fuisse perversum, et an proponat ulterius non peccare et penitentiam agere de commissis.
Et si responderit se a peccatis abstinere non posse vel nolle, aut quod ab aliquibus vult abstinere et in aliquibus remanere, debet sacerdos nichilominus confessionem ejus audire et ei de peccatis consilium prebere.
Prius tamen quam sibi consulat, ei patenter dicat quod, si quicquid habet pauperibus erogaret, et quamdiu vixerit, in pane et aqua jejunaret et alia bona faceret, nichil sibi proficeret ad vitam eternam obtinendam, quamdiu in peccato commisso remanserit vel propositum et voluntatem iterum committendi habuerit.
Nec eum ab aliquo peccato absolvat, nisi de omnibus penituerit et nisi propositum habuerit iterum non peccandi, ad quod toto posse et studio ipsum inducat.
(E9) Quod si forte ipsum ad veram penitentiam et confessionem inducere nequiverit, prebeat ei de peccatis confessis consilium, dicens in hunc modum: Frater, tibi dico et consulo quod jejunes, ores, elemosinas et alia bona facias.
Hec tamen ad vitam eternam obtinendam tibi non sufficiunt, quamdiu in peccato vel peccandi manseris voluntate.
Quia, secundum Pium papam: Nichil prodest jejunare et orare et alia bona religionis opera gerere, nisi prius mens ab iniquitate revocetur.
Et secundum Isidorum: Irrisor et non penitens est qui adhuc agit quod penitet.
Opera enim sine caritate apud Deum nec justitiam nec innocentiam prestant.
Hoc tamen facias ut, per ipsa bona que feceris, dignetur Dominus cor tuum ad veram penitentiam illustrare.
Et facta generali confessione: Confiteor Deo, etc., non absolvat eum a peccatis sed dicat ei quod non recipiat Corpus Christi quamdiu in peccato commisso vel voluntate et proposito iterum committendi manebit.
Provideat tamen quantum poterit ne in desperationis periculum illum inducat, sicut Judei Judam desperare fecerunt.
(E10) Licet autem, secundum canones, pro quolibet mortali peccato, sit regulariter septennis penitentia imponenda, et quamvis certe penitentie in diversis casibus a canonibus imponatur, quos canones penitentiales in Repertorio nostro scriptos scire studete; sacerdos tamen de jure potest vel majorem vel minorem suo arbitrio imponere, prout secundum qualitatem peccati et contritionem et conditionem peccatoris, saluti ejus viderit expedire.
Et quia contraria contrariis curantur, sacerdos peccatori peccata confitenti et propositum ulterius non committendi habenti, imponet penitentiam per contrarium sibi correspondentem; contra superbiam enim suadeat humilitatem et injungat orationem; contra avaritiam, elemosinarum affluentiam; contra gulositatem, ciborum abstinentiam et sobrietatem; contra luxuriam, jejunium, orationes, peregrinationes, disciplinas et alias carnis macerationes.
Imponendo tamen semper, juxta persone conditionem, penitentiam quam poterit supportare ne, si forte nimium aggravetur, gravius peccet etiam injunctam penitentiam infringendo.
Nam secundum Johannem Chrisostomum: Si erramus modicam penitentiam imponendo, melius est propter misericordiam dare rationem quam propter crudelitatem; ubi enim paterfamilias largus est, dispensator non debet esse tenax.
Et secundum Ambrosium: Melius est causas prestare pro misericordia et invidiam perpeti quam pretendere inclementiam.
(E11) Imposita ergo sibi penitentia et facta generali confessione, scilicet Confiteor Deo, etc., dicat sic: Injungo tibi talem penitentiam seu satisfactionem pro peccatis que cum contritione confessus es, et ponens manum super caput ejus dicat: Indulgentiam, absolutionem et remissionem omnium peccatorum tuorum tribuat tibi omnipotens et misericors Dominus.
Et ego, auctoritate Domini nostri Jesu Christi et beatorum apostolorum Petri et Pauli et officii mihi commissi, absolvo te ab his peccatis que confessus es et aliis oblitis.
Item dicat ei quod, si postmodum reduxerit ad memoriam aliqua alia peccata que non sit confessus, redeat ad eum et ea confiteatur.
Infirmis autem non est penitentia imponenda, sed solum innotescenda seu declaranda.
Dicet enim sacerdos infirmo cujus peccata audivit: Frater, si sanus esses, pro his peccatis que confessus es, deberes tot annis vel taliter penitere, sed quia infirmus es, nullam injungo tibi penitentiam.
Si tamen de hac infirmitate te mori contigerit, facias tantum dari pauperibus vel piis locis vel tot missas celebrari vel similia, loco predicte penitentie.
Si vero convalueris, tibi talem penitentiam injungo.
Et imponens manum super caput ejus, absolvat eum a peccatis, prout jam de sano proxime dictum est.
Quod si forte infirmus, pro penitentia recipienda, sacerdotem petiit vel aliqua alia signa penitentie ostendit et, priusquam sacerdos veniat, ille obmutescit vel amens fiat, sacerdos postea veniens, sive ad nutum infirmi sive ad testimonium eorum qui illum penitentiam vel presbiterum petentem, vel alia signa penitentie facientem audierunt seu viderunt, debet ei impendere quicquid humanitatis et consolationis potest, absolvendo ipsum et reconciliando, orationes dicendo, osculum crucis sibi dando, in cimeterio sepeliendo et similas faciendo.
(E12) Caveat sacerdos omnino ne, aut verbo speciali, ut dicendo: Ego non sum fur vel adulter, quasi dicat: Tu es talis, vel generali, ut dicendo: Ego scio qualis es tu, aut signo, aut quolibet alio modo, odio, favore vel timore, prodat seu revelet peccatorem.
Sed si forte dubitaverit et episcopi vel alterius prudentioris consilio indiguerit, illud caute et generaliter sub aliis terminis absque alicujus persone expressione requirat, alioquin deponetur et in arctum monasterium, ad agendam ibi perpetuam penitentiam, detrudetur.
(E13) Medicis corporis precipimus ut infirmos moneant et inducant quod ante omnia medicos advocent animarum, ut postmodum ad corporalis medicine remedium salubrius procedatur.
Qui vero hoc non servaverit, ecclesiastico interdicto supponatur quousque super hoc satisfecerit competenter.
Eis insuper, sub excommunicationis pena, prohibentes ne, pro corporali salute, infirmis suadeant aliquid in periculum animarum.
(E14) Caveant etiam sacerdotes ne, in foro penitentiali, inducant confitentes ad vovendum seu jurandum de non committendis aliquibus peccatis, precipue de illis que de facili nequeunt evitari.
Nam contre votum seu juramentum hujus veniendo dupliciter fiunt rei.
Illud postremo notandum est quod sacerdotes plebes sibi commissas crebro ad penitentiam hortari debent secundum ea que premissa sunt.
Ostendant eis etiam quod nemo digne potest agere penitentiam qui non superaverit indulgentiam.
(E15) Item, secundum Johannem Chrysostomum: Nullum est tale peccatorum remedium sicut continuata memoria.
Item, secundum Ambrosium: Majora crimina majoribus fletibus abluuntur.
Et secundum Jeronimum: Maximum peccatum maxima indiget misericordia.
Item, Sine humilitate nulli veniam sperare licet.
Item, quod baptismus facit, hoc, secundum Leonem papam, penitentia facit.
Qui autem non vult in hac vita confiteri, confitebitur in futuro quando angeli et inimici et amici et anime juste et peccatrices, id est diaboli et totus mundus eum audient jam damnatum.
Item, secundum Ambrosium: Nolens penitere cum hominibus flagellabitur cum diabolis.
Qui autem, secundum Augustinum: Vult agere penitentiam quando non potest, peccata eum dimiserunt, non ipse illa.
Item: Idem quem morbus urget et pena terret, ad veram vix venit satisfactionem, maxime presentibus filiis quos illicite dilexit.
Item, idem: Ignis purgatorii, etsi eternus non sit, excellit tamen omnem penam quam nunquam passus est aliquis in hac vita.
Item, secundum Gregorium: Ad magnam justiciam judicantis pertinet ut nunquam careant supplicio qui in hac vita nunquam voluerunt carere peccato.
Item, Cyprianus: Non est dignus in morte accipere penitentie solatium qui se non cogitavit esse moriturum.
Item, secundum Augustinum: Qui impenitens finitur, si semper viveret, semper peccaret.
Ad Dei miserantis est ut operetur finem peccanti.
Item, secundum Leonem papam:
Misericordie Dei nec mensuram possumus ponere nec tempore diffinire apud quem nullas patitur moras venie conversio.
Item, secundum Gregorium: Mentem cogitatio immunda non coinquinat cum pulsat vel tentat.
(F0) De restitutionibus.
(F1) Illud quoque notandum est quod non remittitur peccatum nisi restituatur vel emendetur ablatum, si restituendi vel emendandi facultas adsit.
Non ergo potest quis vere penitere nec debet a peccato absolvi nec penitentia sibi indici, nisi prius restituat seu mendet rapinam, furtum, sacrilegium, incendium, usuram, talam vel res ex naufragio vel incendio habitas, seu quaslibet indebitas extortiones, vel censum preter voluntatem domini cui debetur retentum, vel damna contra justiciam data et generaliter cujuslibet rei aliene scienter contra justiciam indebitam detentionem.
In his siquidem omnibus et similibus casibus sacerdos debet precipere confitenti ut statim ei satisfaciat juxta posse.
Et si peccatum occultum fuerit, fieri debet occulte, vel per ipsum sacerdotem vel per aliam fidelem personam, suppresso nomine confitentis, restitutio seu emenda.
Si autem penitens non habet rem quam restituere debet, neque bona mobilia vel immobilia, unde statim satisfacere possit, vel habet seu potest, is tamen cui restitutio facienda est presens non est nec potest esse, et confitens apparet vere penitens et contritus, proponens firmiter cum potuerit satisfacere, sibi penitentia injungatur.
Et si sit infirmus, precipiat heredibus ut, si cum mori contigerit, de his plene satisfaciant pro eodem.
Omnibus autem penitentibus, sanis vel infirmis, qui aliis tenentur aliquid restituere vel emendare, sollicite intimandum est quod a peccato non liberantur seu excusantur precipiendo heredibus suis quod restitutionem faciant vel emendam nisi ipsimet in toto vel in parte statim restituant vel emendent, si hoc commode facere possint.
Tenetur enim aliene rei detentor et etiam ejus heres ad restitutionem inquantum illius hereditas sufficere potest.
(F2) Illi etiam qui raptam rem vel alienam, scienter et mala fide scilicet animo sibi retinendi et proposito ei cujus est non restituendi, emerunt, ad restitutionem tenentur cum omni damno illato et interesse, nec recuperare seu petere possunt precium quod pro illa dederunt ab illis quibus est restituenda, nec etiam retinere seu recuperare sumptus quos in custodiendo seu meliorando rem ipsam fecerunt.
Debet etiam res aliena seu rapta, vel etiam scienter a raptore empta, non deteriorata restitui.
Et si fortuito casu periit vel restitui non potest, restituatur integre tantum quantum valebat cum omni utilitate quam ex re ipsa consecuti fuerunt et cum omni damno illato et interesse.
Si tamen mala fide pervenerit ad eosdem, facta autem ab uno ex raptoribus integre restitutione, ceteri liberantur quantum ad rei restitutionem domino faciendam.
Debent tamen nichilominus omnes agere penitentiam de peccato, juxta arbitrium sacerdotis, pro eo quia rem alienam fraudulenter et invito domino tenuerunt.
Facienda est autem restitutio domino rei vel ejus heredibus, si inveniri possint, ab his qui bona hujus habuerunt seu damna intulerunt vel heredibus eorum.
Sed si diligenter inquisiti et congruo tempore expectati non inveniuntur, vel qui et ubi sint ignoratur, tunc cum consilio confessoris res illa in pias causas presertim in pauperum sustentationem distribuatur, pro illius anima cujus fuit.
Fiatque precipue distributio in pias causas et in pauperes illius loci et territorii in quo res rapta vel capta seu damnum datum fuit.
(F3) Si vero scitur persona cui est emenda vel restitutio facienda agit tamen in remotis partibus, nec speratur quod debeat redire, mittatur ei, si fieri possit commode et secure, alioquin pro anima ejus, cum consilio Ecclesie, pauperibus erogetur.
Et hoc, si res restituenda modica sit.
Si vero sit magni valons, debet illi mitti ad expensas detentoris; vel si res seu summa modica est et debitor inops sit, ei relinquatur ut pro anima illius oret.
(F4) Qui pecuniam vel aliam rem in via vel alibi invenit, tenetur eam reddere illi qui eam perdidit, si eum poterit invenire.
Sed si nescitur cujus fuerit, aut forte scitur sed inveniri non potest, publicetur hoc per sacerdotes vel precones in ecclesia vel in loco ubi inventa est, et si diu expectatus non invenitur cujus fuerit, erogetur cum consilio Ecclesie vel pauperibus illius loci, pro illius anima cujus fuit; vel si modica sit res seu summa inventa et inventor egenus, juxta persone et rei qualitatem sibi concedi potest, ut eam pro elemosina sibi retineat et pro anima ejus, cujus fuit, oret.
(F5) Tu vero, confessor, qui debes scire discernere quicquid habes judicare, quoniam nemo bene judicat quod ignorat, noscere debes quod quando plures in rapinis faciendis simul concurrunt, quilibet a se tantum occupata restituere tenetur, dumtamen in occupationibus per alios factis culpabilis non existata.
Si enim culpabilis fuerit, quia forte aliis ut raperent consuluit, tunc cum ejus dolo et consilio damnum datum sit, insolidum tenetur, nam licet ipse de vi vel rapina nequeat conveniri, tamen si non sit alius qui vel propter defectum probationum vel propter metum vel aliam causam super hoc conveniri possit, ipse actione de dolo tenetur.
Sed etsi rapinam passus adversus raptores actiones ex justa vel injusta causa exercere non vult, tunc consiliarius satisfacere tenetur, nisi forte ipse spoliatus raptori, qui primo et principaliter tenebatur et qui res habuit, liberaliter remiserit, quo casu, etiam consiliarius qui nichil habuerit, liberatur.
Sed si consiliarius a rapina passus absolutus est, non ideo alii ad quod res pervenerunt, liberantur, nisi illos expresse intellexerit liberare, nec etiam principalis raptor, etiamsi nichil habuerit de rapina.
Rursus si raptor principalis liberatur, non ob hoc consiliarius liberatur quin restituere teneatur, si quid ad eum de rapina pervenerit, nisi alius pro eo satis fecerit.
Quo casu in foro anime dicendum est ei ut satisfaciat illi ut principali, qui pro eo satisfecit non spoliato cui jam satisfactum est, in foro tamen contentioso secus esset.
Ceterum si non dedit quis consilium de rapina facienda, ivit tamen cum raptore, non ut ad rapinam quam dissuasit juvaret, sed ut raptorem ne ab aliquo ledi posset defenderet, tunc, si nulla res ablata est, ad nullius rei restitutionem tenetur; sed si raptor aliqua abstulit, bene tenetur quia etsi non consilium, opem tamen ad rapinam dedit.
Quod verum est si raptor sine eo res asportare nequivisset; quod si potuisset, iste non tenetur.
Si vero raptor nichil abstulit sed alias damnum intulit, tunc nullo modo tenetur qui rapinam dissuasit, licet ad hoc ut raptorem defenderet iverit.
Si tamen raptor nullo modo ivisset, nisi ejus concomitatum habuisset, bene tenetur quia, etsi verbo dissuasit, opem tamen tulit et facto consuluit.
Porro si plures concomitati sunt aliquem ad rapinam vel devastationem faciendam, siquidem iverunt ut illum ad rapinam juvarent, nullus comes in foro anime tenetur, nisi de ea rapina quam ipse commisit vel que ejus auxilio facta fuit.
Unde si principalis raptor absque ejus auxilio multa rapuit vel devastavit, iste quidem in illo tenetur, quia nec facto nec consilio vastum vel rapinam fecit, licet ad hoc ut faceret iverit.
(F6) Hoc salvo quia si ejus et aliorum metu alii vastum fecerunt, tunc de illis vastis, que facta non essent si ipse cum aliis ibi non fuisset, in virilem portionem tenetur.
Ratio diversitatis inter consilium et auxilium hec esset: quia auxilium solum ad ea in quibus prestitum est restringitur, sed consilium generaliter ad damna omnia evagatur.
Si autem nullius specialis persone, sed omnium simul metu vastum vel rapina commissa est, tunc licet quidam dicant quod singuli pro singulis damnis insolidum tenentur, pro eo quia quilibet in damno quolibet opem dedit, verius tamen est ut tantum pro sua portione quilibet pro virili parte teneatur.
Habenda est tamen ratio ut qui terribilior extitit majoremque metum adversariis intulit, in plus etiam teneatur.
(F7) Quod autem premisimus eum qui ad hoc solum ivit ut raptorem defenderet in nullo teneri verum est si de hoc adversariis constet, quia si illi verisimiliter crediderunt quod in auxilium raptorum veniebat et ob hoc rapinam prohibere timuerunt, bene tenetur ac si ivisset ut ad rapinam juvaret.
Idemque dicendum est de illis qui causa pacificandi vadunt, debent enim adversariis significare ne eorum metu rapinam metuant prohibere.
Si vero ivit quis cum raptore ut prohiberet adversarios impedire vastantes seu rapientes, tunc profecto insolidum tenetur sicut et ipsi raptores.
(F8) Sane si is cujus negligentia damnum datum est, quia forte non bene ignem ne ad vicinas domos vagaretur cohibuit, tunc licet in judiciali foro ad damni restitutionem teneatur, in foro tamen anime sufficit penitentiam pro negligentia imponi.
Verumtamen si per ignem damnum dare intenderet vel etiam si non intenderet in lata tamen culpa esset, ut quia ignem in domum stipula plenam apposuit, tunc quidem in foro anime ad restitutionem tenetur.
(F9) Generaliter autem restitutio facienda est qualitercunque in alterius prejudicium acquisitum est, puta quia damnum per injuriam datum est quocumque injuriati intersit, ubi vero nullius jus interest, tamen alias illicite acquisitum est ita quod absque peccato retineri non potest ut, sicut aliqui dicunt, in his que excommunicatus acquirit et etiam ubi alicujus interest, nescitur tamen quis vel ubi ipse vel ejus heres sit, tunc quidem de consilio confessoris est totum pauperibus erogandum vel eidem, si egeat, ut premittitur, relinquendum.
(F10) Facienda est etiam restitutio ejus quod quis per furtum, rapinam, oppressionem, dolum vel calumniam acquisivit.
Et per hoc omnes casus in quibus, sive per actiones, sive judicis officio, competit repetitio, comprehendo.
Tenetur etiam quis restituere quod alteri debitum est, sive jure naturali et civili, sive jure naturali tantum, quale est illud quod servo debetur.
Si vero jure civili tantum debitum sit, ut si heres credens hereditatem ad omnia sufficere, solvit integre legatum de quo poterat falsidiam detrahere, legatarius quidem illud ei restituere non tenetur.
Quamvis quidam contradicant pro eo quia falsidiam detrahere equum est, super qua equitate lex facta est.
Et idem videtur in eo qui scripsit se spe future numerationis debere, qui tamen nichil debet nec in veritate accepit quia licet biennium postquam exceptio non numerate pecunie non competit, lapsum sit, non tamen tenetur in foro penitentiali conscientie reddere seu dare aliquid illi creditori cui tantum jure civili obnoxius est.
(F11) Idem quoque est in eo qui injuste condemnatus est, quamvis enim, si conveniatur seu sententia executioni mandetur, parere teneatur, non tamen id in quo condemnatus extitit, dare sponte tenetur.
Is autem qui prescriptione triginta vel quadraginta annorum, ubi nec titulus nec bona fides secundum leges requiritur, tutius est restituere tenetur, quia per illam jus vel dominium non acquiritur, sed sola exceptio possidenti paratur.
Quidam tamen asserunt quod, etsi nullus sit titulus, si bona fide adest, restituere non tenetur.
In aliis vero prescriptionibus que contra naturalem equitatem a principibus propter bonum publicum inducte sunt, secus est, nam tunc rem prescriptam restituere non tenetur, cum per eas de jure civili dominium saltem utile acquiratur.
(F12) Idem etiam est in exceptione odiosa ut Macedoniani, nam filius familias mutuum recipiens illud restituere non tenetur, cum enim perpetua exceptio sibi prodita sit ab eo qui contra eum actionem edidit, etiam quo ad dominium, perpetuo tutus erit, nisi tamen ratio legis cesset, prout infra dicetur.
Is quoque a quo aliquid restitutione petita jure advocari posset, sed si nil ab eo petitur, nil profecto restituere tenetur, nisi forte quis lesus fuerit malicia contrahentis.
Sed si aliquis aliquid haberet ex aliquo contractu a jure improbato, puta ex donatione vel alienatione minoris, in qua tutoris auctoritas vel presidis decretum non intervenit, vel alio simili, restituere tenetur, ad hoc enim ut quis restituere non teneatur, bonam fidem et justum titulum adesse oportet qui hic non fuit, cum talis titulus pro non titulo habeatur.
Item hypocrita qui sub specie boni christiani multa quesivit, ea restituere tenetur que per fraudem quesivit, sed forte non illi qui dedit, quia mercedem suam consecutus est, sed faciat sibi amicos de Mammona iniquitatis in pio usus talia consumendo.
Sane restituisse seu satisfecisse quis intelligitur, qualitercunque satisfecerit etiamsi, re non restituta, is cui restitutio seu emenda facienda erat ex corde sibi donavit vel remisit, dumtamen sit persona talis que donare vel remittere possit, quia satisfacere est ad creditoris voluntatem facere.
Ceterum si is, qui ad restitutionem tenetur, evidenter omnino non solvendo factus est, tunc, juxta premissa, sufficit contritio cum proposito reddendi quando commode poterit, quia ejus qui nichil habet nichil periculo esse potest et Deus cor interrogat, lex autem querit opera.
Si tamen confessor dubitat an ille sit adeo pauper, ut diximus, tunc consulat ei ut bonis cedat.
Quod si fecerit, tunc satis est ejus nota paupertas.
Sed et quamvis bonis cedat, nichilominus debet illi injungere penitentiam salutarem, quoniam idipsum faceret, etiamsi plene solveret seu alias satisfaceret.
(F13) Talis namque duos offendit, scilicet Deum qui precipit: Non furtum facies, in quo omnis et injusta et illicita aliene rei occupatio sive acquisitio prohibetur, qui etiam dixit: Diliges proximum tuum sicut teipsum, et iterum: Non concupisces rem proximi tui.
Unde, pro transgressione divini precepti, injunget illi penitentiam salutarem per quem Deo satisfiat.
Offendit etiam proximum, rem illius illicite contractando aut sibi quomodolibet injuriam irrogando.
Unde ad restitutionem seu satisfactionem, si facultas adsit vel si non adsit, saltem ad cedendum bonis, tenetur.
Et alterum istorum reliquum non excludit.
Non enim sufficit restitutio seu satisfactio vel cessio, nisi penitentia, per quam Deo satisfiat, sequatur.
Nec etiam quantacumque penitentia et confessione ductus, sine restitutione seu satisfactione, sit innocens.
Si vero non omnino solvendo non est sed, vel in parte vel in toto solvere potest, non tamen commode et sine periculo sustentationis sue atque uxoris et familie, tunc confessor debet illum ad veram contritionem et penitentiam inducere, dicens ei: Fili, restitue quod potes ut sic penas inferni evadas et cum Deo in celis eternaliter glorieris, et ponat, secundum Augustinum, ante ejus oculos judicium Dei, terreat cruentam conscientiam et persuadeat penitentiam.
Et si nolit restituere nec conteri, non potest sibi penitentia, sed solum consilium, juxta premissa, impendi.
Si vero ad contritionem et penitentiam potest induci, tunc dicat illi quod, statim vel infra certum tempus, quicquid commode emendare potest, emendet et de reliquo ab eo cui satisfieri debet, veniam postulet humiliter et devote.
Quam si humiliter obtinere possit, bene est, alioquin componat seu ordinet cum ipso ut, cum ejus voluntate, paulatim singulis annis vel mensibus emendet quod poterit donec plene fuerit satisfactum, moderata tamen vite sustentatione sibi et familie reservata.
Quod si forte plures sunt quibus satisfacere vel emendare debet, quorum aliqui dilationem concedere aut in totum remittere volunt, alii vero non, tunc confessor consulat illi ut ad judicem fori contentiosi accedat qui, vocatis omnibus, stabit judicio majoris partis.
Hec autem majoritas intelligitur tam respectu cumuli debiti quam etiam respectu numeri personarum.
Si vero omnia paria sint, preferenda quidem erit humanior sententia, id est illorum qui in concedenda dilatione consentiunt nec quantum ad hoc interest inter hypothecarios et chirographarios creditores.
Si autem nullam potest misericordiam invenire, tunc tenetur statim solvere vel bonis cedere quia talis peccator semper in mora est, presertim ubi is cui restitutio seu emenda fieri debet, multum et periculose eget.
Jura tamen reis condemnatis quadrimestre tempus ad solvendum concedunt: ubi autem non est tanta et tam periculosa creditoris egestas, nec ipse induci potest ad dilationem aliquam concedendam, nec etiam debitor ad statim emendandum vel restituendum.
Sunt qui dicunt quod tunc sacerdos potest suam informare conscientiam, ex eo quod intendit utiliter agere negocium creditoris.
Si enim videt quod creditor non potest aliter inperpetuum vel non ita cito aut non ita commode suum recuperare, potest penitenti, recepto ab eo juramento et alia idonea cautione, si eam prestare potest, moderatam dilationem ad solvendum concedere et eum sub hac conditione, scilicet si hoc infra diem statutam adimpleverit, absolvere ut sic et creditor sibi debitum recuperet et ille in desperationem non incidat.
Rigor tamen juris positivi alius suadet in hoc casu.
(F14) Ad instructionem autem confessorum notandum est quod, si quis confiteatur se decem solidos vel tantum bladi aut aliquid aliud furtive Ticio subripuisse vel de bonis ejus retinuisse, pro eo quia idem Titius tantum ei abstulit vel tantum habet de suo aut quia in tantum ex aliqua causa tenetur eidem, vel quia idem Titius in tantum eum damnificavit, vel ipse tantum ei servierat, quod pro impenso servitio tantum recipere meruit et similia, et ipse Titius sibi restituere, solvere, emendare seu satisfacere nullo modo volebat, vel forte ipse hoc probare non potest, aut pauper est et litigare non potest vel lites execratur.
In his siquidem et similibus casibus quidam simpliciter asserunt talem, sic furando seu retinendo, mortaliter peccare et de peccato penitentiam sibi injungi debere, sed ad subtracte seu retente rei restitutionem minime urgeri nisi eum idem Titius prius reddiderit indemnem.
Sed hec inter se quodam modo repugnare videntur quod videlicet mortaliter peccet nec ad restitutionem teneatur.
Alii vero indistincte dicunt sive tenent talem nec peccare nec ad restitutionem teneri cum sibi debitum retineat nec rem alienam contractet quia qui actionem habet rem habere videtur.
Sed contra hoc est quia in talibus judicis declaratio et adjudicatio necessaria est.
Nemo enim propria auctoritate debet sibi ipsi jus dicere, rem etiam suam occupando, nec sibi sumere ultionem.
Super hoc ergo potest generaliter dici quod, si confitens fide vel juramento tenetur aliquid dare vel facere.
Ticio quod forte ille probare nequit, illud quidem dare seu solvere Ticio tenetur, quamvis idem Titius in tantundem tenetur eidem.
Quoniam regulariter omne jusjurandum servandum est quod sine damno utriusque salutis servari potest, nisi forte idem Titius ex eodem contractu, ratione cujus iste obligatus est, simili modo isti prius fuerit obligatus et sibi satisfacere contradicat, quia tunc frangenti fidem fides frangatur eidem.
Si vero fides vel juramentum non intervenerit et occultum est et est talis casus in quo, in judiciali foro, veritate probata, posset confitens ope compensationis seu deductionis juvari ut quia forte Titius naturaliter et civiliter, vel naturaliter tantum, ei obnoxius est et causa ex qua compensatio fieri petitur, hinc inde liquida est et facilem creditur exitum habere posse.
Hoc quidem casu est iste in penitentiali foro sue consciende relinquendus ut usque ad concurrentem quantitatem possit compensare si velit.
Quod tamen facere debet sui confessoris auctoritate.
Nam judicis auctoritate, non ipso jure, compensationes fiunt.
Quod verum est de illa naturali obligatione que propter sui debilitatem secum civilem non habet utpote quia nudum pactum duntaxat et non solemnis stipulatio intervenerit, vel quia Titius promittens pupillus proximus tamen pubertati erat.
Secus vero est de illa naturali obligatione per quam quis ad antidota obligatur ut si forte confitens liberaliter et multipliciter Ticio servivit.
Hoc etenim casu non valet confitens propria auctoritate licite compensare vel retinere in foro anime quod ille sibi naturaliter dare vel facere tenetur quia nec tunc in judicio compensare posset.
Salarium enim incerte pollicitationis peti non potest.
Regulariter igitur ubi posset in judicio compensare, non cogitur in penitentiali foro restituere in quo secundum illud jus naturale agitur quod in lege et evangelio continetur.
Non enim intendit confitens, contra jus naturale cum alterius jactura locupletari, nec alterum ledere, nec quod sibi non vult fieri alteri facere, sed solum sua cum moderamine inculpate tutele tantum tueri, quod quidem unicuique jure licet.
In hoc etenim foro probationes non requiruntur.
Nam Deo, cui omnia nuda et manifesta sunt et qui nec fallit nec falli potest, utriusque debitum liquidum est et apud ipso jure compensatio facta est qui, secundum Augustinum, novit quid unicuique fieri debeat.
Nam et dolus cum dolo, delictum cum delicto et culpa cum culpa, jure valet compensari.
At uterque eorum delinquere videtur, alienum scienter retinendo.
Ceterum si sit talis casus in quo in judiciali foro compensatio seu deductio nequaquam admittitur, ut in deposito vel quando de specie ad quantitatem vel de specie ad speciem compensatio objicitur, vel quando dubia est causa ex qua compensatio fieri petitur et in aliis casibus, tunc quidem confessor non debet illum sue conscientie relinquere sed potius ad restituendum seu satisfaciendum sedulo inducere.
Sed et quia in rebus ambiguis absolutum non debet esse judicium, sed in eis quod est certius est tenendum, in dubio quidem cautius est quod confitens solvat et satisfaciat et alter sibi maneat obligatus.
Nec confessores passim tales suis conscientiis relinquere debent, alioquin animas ad varia precipitia mortis impellunt.
(F15) Porro si confitens rem suam penes Ticium deposuit, quam quia ille reddere contradicit nec ipse aliter recuperare valet, sibi furtive subtrahit, sunt qui dicunt eum peccare et in foro penitentiali ad restitutionem teneri, pro eo quia gravat depositarium, qui ad ejusdem rei restitutionem, vel saltem ad ostendendum se ad hoc minime teneri, remanet obligatus.
Severa est tamen hec sententia tum quia talis rem non contracta alienam, tum quia obesse non vult, tum quia verus dominus ad quem ab alio res sua possessa revertitur, etiam post tempora longiora retentionis, debet commodum obtinere, tum quia divina justicia, secundum quam hic agitur, juris positivi regulis non ligatur.
Titius tamen esset quod superioris auctoritate hoc ageret.
(F16) Ad hec tamen que diximus opponitur, quia forte is, qui furtive rem vel sibi debitum recuperavit, morietur et citius postmodum sibi conscientiam faciens satisfaciet heredibus defuncti sicque bis res restituetur seu debitum solvetur.
Sed ad hec est responsio, quia ex quo Ticio viventi reddere seu solvere maliciose noluit, dignum est ut de malicia sua damnum reportet.
Et, secundum Silverium papam quod habuit amittat qui in probabili temeritate quod non accepit assumpserit.
Et ut dum querit usurpare quod suum non est, justa animadversione cogatur amittere quod suum est.
Sed et is qui furi vel raptori rem furtivam vel raptam furatur, ut illam vero domino restituat, a furto excusari videtur, nam negocium furis excusari videtur, nam negocium furis utiliter gerit, unde ille cogitur hoc habere ratum.
Nemini tamen licet furari furi vel raptori, usurario vel avaro, rem furtivam vel raptam ut ipse inde elemosinam faciat, quia non sunt facienda mala ut eveniant queque bona.
Aufert etenim illi facultatem restituendi rem, nec rapinam seu furtum justificat largas ex invasa re elemosinas faciendo, immo species furti est velle de alieno largiri.
(F17) Qui rem aliquam sibi ad certum usum recepit, commodatam eam alteri commodando, furtum committit.
Sed et creditor qui re sibi obligata utitur, furtum committit; quo casu ad estimationem usus, etiam re domino restituta, tenetur.
Illud autem notandum est quod si, circa illicite acquisitorum restitutionem, ambiguitas oritur, aut si res vel summa que restitutioni subjacet, magna est, nostrum erit tunc consilium expectandum.
Ad hec, sacerdotes damna data seu forefacta sibi a confitentibus, ut aliis restituant, assignata restituere non different vel retinere presumant, prout infra inter Constitutiones, ubi de officio rectorum agitur, dicentur.
(F18) Caveat insuper quilibet parochialis sacerdos ne a parochianis suis in infirmitate constitutis donationes bonorum suorum recipiat, nisi forte ad his qui sibi aliqua consanguinitatis linea sunt conjuncti vel nisi nomine ecclesiarum suarum donationes hujus recipiant.
Sepe namque, in fraudem ecclesiarum et ipsorum infirmorum et questus causa, ab ipsis sacerdotibus donationes hujus fieri procurantur, sub specie pietatis.
Sed et sacerdos injungens confitenti sibi quod aliquas missas faciat celebrari, non offerat se ad celebrandum illas quamvis alias debeat esse benivolus et paratus, ut premissum est, peccatorem erigere et onus secum ferre.
Sed nec tacite vel expresse aliquid exigat pro penitentia quam injungit.
(F19) Illud quoque pretereundum non est quod excommunicatus vel ab homine suspensus vel alias absque titulo canonico ecclesiasticum recipit beneficium, si salvari desiderat, omnia inde percepta restituat.
Nonnuli etiam prudentes idem asserunt in preceptis ex quibuslibet rebus profanis excommunicationis tempore acquisitis.
Sane clericus beneficiants graviter ecclesiam suam damnificans, negligenter forte negocia ecclesie procurando, aut res illius indebite alienando, vel eas cum gravi Ecclesie lesione in meliorationem sui patrimonii expendendo, ecclesiam reddere tenetur indemnem.
Sed et si e converso patrimonalia in negociis Ecclesie expenderit, ipse vel ejus heres illa recuperabit.
Si vero meretricibus vel joculatoribus, carnalitatis causa aut propter mundanum favorem, erogaverit, tam ipse quam etiam recipiens ad restitutionem tenentur.
Secus si causa elemosine vel sustentande nature dederit.
Recipiens autem non ipsi danti sed ejus successori vel in ipsius Ecclesie utilitatem ea restituere debet.
(F20) Porro habens predam seu rapinam ex justo tamen bello, quia talia fiunt capientis, ad restitutionem non tenetur.
Secus si bellum fuerit injustum.
Sed et ubi bellum injustum fuerit, emptor talis rei, hoc sciens, ad restitutionem tenetur nec profecto liberatur illam vendendo seu quocumque titulo alienando vel rei morte vel amissione, quominus precium restituere teneatur secundum quod plus valuit postquam emit, vel plus vendidit quam emerit vel tempore contractus valeret et quicquid ex re ipsa habuit vel habere potuit, nullos sumptus deducendo, ut premissum est.
Contractando enim rem alienam furtum committit et fur semper in mora est.
Idemque est de secundo emptore et de tertio et aliis.
Et hec eadem etiam locum habent in re furtiva.
Si vero emptor bellum novit fore justum, excusatur omnino cum a vero domino emat.
Sed et si hoc nescit probabiliter, tamen hoc credit quia forte omnes vicini vel saltem major pars, presertim sapientes et honestiores, ita credunt, durant hac bona fide, non tenetur.
Sed si postea veritatem audiverit, ex tunc tenetur.
Curet autem cautius negociari.
Quod si emptor factum sciebat sed jus ignorabat vel si forte crassa et supina facti ignorantia ductus, rem hujus emerit, in judicio quidem minime ad rei restitutionem tenetur.
Dicitur autem crassa ignorantia, quando vicinia communiter dicebat et credebat quod res hujus esset de preda et bello injusto, vel quando Ecclesia tale bellum prohibebat et si quando emit de hoc nichil cogitavit nec diligenter inquisivit, in culpa est.
Tenetur ergo ad restitutionem juxta posse, etiam si eum oporteat mendicare, nisi aliquod cum domino rei remedium valeat invenire.
Si autem nescitur cujus res ipsa fuerit vel scitur sed inveniri non potest, tunc fiat ut premissum est.
(F21) Inducentes tyrannum aliquem ad guerram movendam injuste vel predam faciendam, insolidum ad restitutionem tenentur.
Ceterum si duo facientes principaliter inter se guerram pacificant ad invicem et damna hinc inde data remittunt, talis quidem remissio non extenditur ad homines et valitores eorum, nisi de expresso illorum sit facta assensu, immo eis est emenda et restitutio facienda.
Nam et ab illis non possent ipsi sine rapina extorquere tantumdem, vel nisi pax forsan aliter fieri non possit, nam tunc utiliter geritur partis negocium utriusque.
(F22) Officiales quoque incitantes et inducentes, ex certa scientia et contra conscientiam, judicem ad injuste judicandum, insolidum ad restitutionem tenentur.
Quia qui occasionem damni dat, damnum dedisse videtur.
Si vero judex simplex est et judicat secundum conscientiam, deceptus tamen consilio assessoris bona fide electi, qui communiter justus et peritus credebatur, excusatus est et assessor tenetur Tenetur etiam judex et assessor ad restitutionem si se sciens imperitum se de judicando intromittit quoniam culpa est immiscere se rei ad se non pertinenti.
Et talem etiam scienter eligens in culpa est.
Rursus assessor certum percipiens salarium et ultra illud aliquid extorquens, ad restitutionem tenetur.
Alii vero inferiores officiales et nuncii sive missi et similes, si certum percipient salarium et ultra illid aliquid extorquent, ad restitutionem tenentur.
Si vero certum non recipiunt salarium et ultra debitum modum et loci morem aliquid per vim vel immoderatam improbitatem extorquent, tunc quidem licet ad restitutionem non teneantur, debent tamen inde, tanquam de suo improbe tamen acquisito, elemosinas facere.
Prohibitus advocare, ut religiosus et in sanctis ordinibus constitutus, in certis casibus si advocare presumit, licet non cogatur salarium et a quo percepit, restituere quia ejus non interest, ex quo ille in aliqua culpa amissionis cause non fuit, tenetur tamen juxta sacerdotis consilium illud in pias causas elargiri.
Sed et si advocatus immoderatum percipit salarium, videlicet ultra quantitatem a jure taxatam, restituere tenetur ei a quo extorsit quod ultra recepit, quoniam non transit in jus ejus.
Si vero per cavillationes et malicias suas adversario justam causam abstulit, vel ipse gravavit, falso contra conscientiam allegando seu positionem duplicem vel captiosam faciendo vel falsum testem instruendo vel clientulum suum ad verum negandum inducendo vel litem ex industria protrahendo et similia, tunc insolidum illi ad verum interesse tenetur.
Quod si, propter ejus ignorantiam vel negligentiam, clientulus suus causam amisit, tenetur illi non solum salarium extortum, verum etiam damnum litis restituere, nam imperitia culpe annumeratur.
Verum quanquam liceat ei vendere justum patrocinium et jurisperito, verum consilium pauperi tamen gratis consulere debet, si absque magno labore et studio respondere potest ut, sicut gratis accepit, sic et gratis det.
(F23) Testis corruptus ad restitutionem tenetur ei qui, propter ejus falsum testimonium, causam suam amisit.
Si vero recepit premium propter verum testimonium dicendum, tunc quod percepit, juxta sacerdotis consilium, in pios usus erogare tenetur.
Idemque est de judice mercede justam sententiam proferente.
Testis tamen et judex delegatus sumptus moderatos et assessor competens salarium licite recipere possunt.
(F24) Accusatores ac denunciatores criminum hec calumniose agentes ad illati damni restitutionem tenentur.
Sed et qui ex odio, non ex charitate, denunciant vel accusant, penitentiam inde agere debent.
Tales etiam ad restitutionem, non solum pecunie sive damni, verum etiam, fame, tenentur.
Ut si forte, vel per se vel per alios, contra aliquem cantilenam dixerunt vel libellum famosum scripserunt seu legerunt vel fame et honori illius detraxerunt ipsi in locis illis in quibus sentient illum ex premissis fore infamatum, profiteantur publice se mentitos fuisse.
Ubi autem a diversis et super diversis infamatus est, tunc arbitrio infamati vel saltem judicis se super hoc purgent, veniam insuper postulantes ab ipso.
Deteriores si quidem sunt qui aliorum vitam mores famamque corrumpunt, his qui aliorum substantias prediaque diripiunt.
(F25) Princeps si, sine justa causa, legem contra jus naturale condidit, puta quod rerum dominia de uno in alium sine causa transferantur, talis quidem lex in foro anime servanda non est, nec etiam contentioso.
Sed etsi lex seu constitutio justa fuerit, ex causa scilicet justa, in casu tamen de quo nunc agitur, causa illa cassata, restringenda est ipsa constitutio, in foro anime, ad casum illum tamen in quo fuit justa.
Verbi gratia: constitutio que exceptionem Macedoniam de qua premissum est, dat filiisfamilias, justa est propter justam causam, videlicet ne inducantur ad perimendos parentes.
Sed si certum sit causam illam non subesse et quod pro sua necessitate mutuum susceperint, peccant quidem si se defenderint a solvendo.
Constitutiones quoque contra salutem anime edite, servande non sunt.
Immo conditores earum et statutorum iniquorum que sunt contra jus naturale, quod in lege et in evangelio continetur et in Ecclesiarum prejudicium et contra ecclesiasticam libertatem, et eorum consiliarii et scriptores et secundum ea judicantes et ea observantes et exequentes ad restitutionem damni ex hoc secuti insolidum obligantur.
Idemque est si flant contra jus positivum ad pauperes opprimendos et justiciam impediendam; tunc insuper leges ipse et statuta ipso jure non tenent.
(F26) Princeps, pro temporali lucro, in gravamen populi, monetam mutans, in penitentiali foro ad satisfaciendum tenetur, presertim si primam juraverat tenere monetam.
Sicut et novum pedagium institutens qui similiter, nisi fiat populo cujus interest approbante, ad satisfactionem tenetur.
Ab hoc tamen de jure excipitur imperator.
(F27) Usurarii et baratas et alia inhonesta et prohibita lucra exercentes, ad restitutionem tenentur.
Quicquid autem sorti accedit, usura est.
Unde scriptum est: Mutuum dantes nichil inde sperantes.
Sed nec ab infideli usuras recipere licet.
Si quis tamen receperit, satisfaciat inde, auctoritate Ecclesie, illis Christianis a quibus forsan ille usuras extorsit vel quibus est aliter obligatus vel in ede sacra ad id faciendum deponat, et taliter liberatur.
Quod si usurarius multa cum fenore lucratus est, de rigore juris etiam talia lucra restituere tenetur sicut et fur vel raptor, inter quos et ipse enumeratur.
Quia tamen qui nimis emungit, sanguinem elicit, visum est sapientioribus in hoc casu sufficere debitori si sortem et sumptus et moderatum interesse duntaxat et non talia lucra recuperet quia hoc esset suum repetere cum usuris.
Cautela tamen est quod post talem restitutionem, remissionem de talibus lucris ab ipso postulet debitore.
Ceterum uxor, filii et familiares usurarii, furis et raptoris, de talibus lucris comedentes et induentes et unde vivant aliunde non habentes, excusari videntur, si tamen peccato non consentiunt, sed potius illum ad restituendum et se corrigendum inducunt.
Quod verum est, si sit spes verisimilis de illius correctiones.
Utantur tamen moderamine tali ut per hoc non subtrahatur illi, in totum vel in magna parte, restituendi facultas.
Si enim nulla sit spes de illius correctione, tunc illi, si sint aliqua bona separata, de justo vivant.
Alioquin sibi querant victum a consanguineis vel amicis et potius hostiatim mendicent quam de talibus vivant, quia potius debent omnia mala pati quam tali malo consentire.
Si vero vir crudelis non permittit uxorem de alio comedere, tunc vivat de dote sua seu sponsalicio suo vel denunciet hoc amicis vel episcopo ut illum compescant.
Qui si nullo modo compesci poterit, comedat cum dolore cordis potius quam fame moriatur, nam et talis necessitas a pena furti excusat et, quam citius commode poterit, restituat et ad cautelam penitentiam agat.
(F28) Circa questas autem et toltas seu tallias, sciendum est quod si dominus, in concessione rei sue, retinuit quod possit talliare colonum, hoc licite facere potest.
Immo colonus de hoc ex certa scientia aliquid retinens vel subtrahens vel celans, ad restitutionem tenetur.
Nec est vis, sive de hoc extet publicum instrumentum sive non, dum tamen sit antiqua et solita tallia et certa et que scitur vel probabiliter creditur quod ab initio ex justa causa fuerit imposita.
Verumtamen si non fuit dictum quota tallia fiat sed, in concessione rei, fuit indeterminate dictum quod dominus, in tali homine vel casamento possit talliam facere, intelligendum est de moderata, considerata hominis facultate et casamenti qualitate; si vero dominus immoderate extorserit, debet ad restitutionem per sacerdotem induci.
Sed si colonus, non exactus tacite vel expresse, absque domini dolo et fraude, aliquid ultro domino offert, dominus gratis recipiens restituere non tenetur.
Secus tamen est si violenter aut minis vel terroribus extorsit.
Quod si forte ipse et ejus predecessores tot exegerint ab hominibus suis quod, si venderet quicquid habet, restituere non posset, tunc consulat ei sacerdos ut remittat hominibus, in recompensationem, aliquam servitutem ad quam et forte tenentur, vel concedat eis aliquam libertatem vel construat hospitale vel aliquid aliud pium agat cum consensu damna passorum vel successorum illorum.
Ei qui voluntarie, cupiditatis causa, in ludo lucratus est, debet confessor injungere quod talia lucra restituat, illi a quo lucratus est.
(F29) Circa negociatores, scire debet confessor quod qualitas lucri negociatorem aut excusat aut arguit quia et est questus honestus et turpis.
Quedam enim sunt negocia de sui natura illicita et inhonesta ut usura, simonia, meretricium, lenocinium et similia que absque mortali peccato exerceri non possunt, unde quilibet doli capax ea committens, obligatur et ad restitutionem tenetur.
Alia vero sunt negocia que, non de sua natura, sed ex adjuncta causa, sunt inhonesta, puta ex persona, ex loco, ex tempore, ex injusto exercitio et fraudulenta intentione ut venditio, locatio et similes contractus et etiam quasi contractus ut tutela, cura, negociorum gestio et similes, sub quo membro omnes artes mecanice ut textoria et sutoria et similes includuntur.
Hec siquidem sunt regulariter ex persona clericis inhonesta, quia Deo nemo militans implicat se negociis secularibus; sed laicis licita sunt, quamvis clerici dativam tutelam miserabilium personarum suscipere possint.
Ex loco inhonesto sunt quando in lupanari vel in alio vili loco exercentur, vel in ecclesia; unde Dominus vendentes et ementes de templo ejecit, prout inter Constitutiones dicetur, ubi de ecclesiis et earum privilegiis agitur.
Ex tempore sunt inhonesta precipue judicia, si in tenebris vel in tempore feriato exerceantur vel si forum aut nundine in diebus festivis agantur.
Ex injusto exercitio et fraudulenta intentione inhonesta sunt, quando in ipsis fraus committitur vel quando mensure et pondera injusta sunt, vel quando ultra justum et licitum modum extorquetur.
Idem quando plus a transeuntibus quam a vicinis extorquetur.
Item quando quis mentitur, jurat et dejerat ut citius et carius vendat.
Et aliis variis modis, in mecanicis, communiter peccatur, quoniam difficile est, inter ementis vendentisque commercium, non intervenire peccatum.
Quotiens autem talis scienter mentitur, mortaliter peccat et quotiens per mendacium proximum decipit, vel carius quam debeat vendit, ad restitutionem tenetur, quamvis jura positiva concedant ut, usque ad dimidiam justi precii, contrahentes se invicem licite decipere valeant.
Si vero ignoranter mentitur, vel ex improviso, quia lingua labilis est, vel etiam scienter sed intendit et scit illud prodesse sibi ut, sic se servet indemnem et proximo non obesse, quia res valet satis precium quod datur, et sic non est deceptio in valore nec etiam in re, quia non vendit unam rem pro alia nec aliquo alio modo, tunc potest dici veniale, nisi forte assidue et quasi ex consuetudine hoc fiat.
Debet itaque sacerdos toto posse tales inducere ut, bona fide et sine dolo ac fraude, officia sua exerceant, et mensuras et pondera justa teneant.
Tutum autem esset talibus quod, de licentia sui pontificis, scirent quantum possent, in mensura bladi vel vini vel in libra piperis vel olei et similibus, lucrari vel quantum pro libra possent ultra quam emerint vendere in recompensationem sumptuum et laboris.
(F30) Facientes et vendentes arcus, sagittas, lanceas, gladias, texicum, auriffisia, picturas et similia ex quorum officiorum lucro vivunt, si hoc faciunt, ut ex his aliquis abutatur, mortaliter peccant, nam qui occasionem damni dat, damnum dedisse videtur.
Si vero tales dicant se bonam habuisse intentionem, credentes tales fore alicui necessaria vel utilia vel habent animum indifferentem vel nil de hoc cogitabant, aut est talis res que esse ad humanum usum profutura, sicut arma ad tutelam corporis vel cultellus ad panem scindendum vel aurifrisia seu picture ad ecclesiasticum ornatum vel venena ad corporis sanitatem confecta et similia, tunc quidem non peccant nisi forte conscientia sibi dictet quod is cui vendunt ad abutendum hec querit.
Si autem nulli usui humano accomoda sunt aurifrisia et picture, ad pompam et inanem gloriam factam et venenum mortiferum nisi sit pro feris occidentis et similia, tunc faciendo, vendendo, tenendo et dando, peccant et damna que inde sequuntur sibi valent merito imputari.
(F31) Circa facientes elemosinam de alieno seu de illicite acquisito, notandum est quod si habens aliena bona ad restitutionem tenetur, puta quia habuit ex injusto bello vel ex furto, vel rapina, vel simonia, vel usura, vel ex naufragio, vel injusto pedagio, vel injustis talliis, vel vi, vel metu extorsit, vel in ludo, causa cupiditatis, acquisivit, vel judex, vel assessor seu officialis indebite aliqua acquisivit.
In his quidem et similibus casibus in quibus quis ad restitutionem tenetur, elemosina vel personalis decima a tali dari vel recipi non debent.
Si vero ad restitutionem non tenetur, puta quia ex meretricio vel lenocinio vel histrionatu vel similibus acquisivit, ex taliter quidem acquisitis elemosina et personalis decima et dari et recepi possunt, nam licet tales turpiter agant, non tamen turpiter recipiunt.
Sed et ubi ad restitutionem aliquis non tenetur, si tantum questus ex notorio peccato provenit, Ecclesia recipere non debet, ne peccatum approbare videatur.
Secus si occultum sit, quamvis prelatus hoc sciat.
(F32) Regulariter autem quicumque ex illicita negociatione vel aliter sine calumnia tamen aliquid injuste acquirit quod tamen, juxta premissa, restituere non tenetur, prudenter agit si illud in pios usus eroget de consilio sui confessoris.
Non damnamus tamen eum si suis heredibus talia relinquit.
De eo vero quod restitutioni subjacet, elemosina fieri non debet, nam species furti est velle de alieno largiri nec debet quis male acquirere ut bene dispenset, nam abominabiles sunt hostie que ex scelere differuntur.
(F33) Religiosi autem et clerici administrationes habentes possunt elemosinam facere et oblationem quinimo quicquid eis superest tenentur pauperibus erogare, quoniam quicquid habent clerici, pauperum est, nisi forte superioribus vel majori monasterio illud ex debito restituere teneantur.
Pari quoque ratione hoc licite facere possunt in studio vel peregrinatione, de suorum abbatum seu prelatorum licentia, existentes.
Religiosus tamen claustralis cujuscumque religionis, proprio carens, nullam administrationem vel officium habens, quia nec proprium nec etiam voluntatem habet, elemosinam vel oblationem facere non potest nisi forte, cum abbatis voluntate, de communibus rebus hoc faciat vel nisi forte hominem ad mortem esurientem videat.
Tunc enim de licentia summi abbatis, scilicet Dei, omnia sunt communia, id est communicanda juxta illud.
Pasce fame morientem quia, si non pavisti, occidisti.
(F34) Uxor quoque de rebus parafernalibus, id est suis propriis, potest, etiam viro invito, elemosinas et oblationes facere; sed et de bonis viri, de illius licentia et permissione, hoc indistincte facere potest et debet quinimo de pane, vino, codulio et similibus que, de laudabili et approbate more, quasi ubique ad uxoris dispensationem pertinere solent, etiam sine illius expressa licentia, moderate tamen hoc facere potest, informans sibi conscientiam quod vir ejus hoc ratum habere debeat, etiam si aliquando hoc leviter sibi ad terrorem forte, ne immoderate effundat, prohibuerit, informans etiam sibi conscientiam ex pauperis qualitate, credens quod si vir illum videret, idipsum faceret.
Sin, autem omnino credit hoc viro displicere nec aliquo modo suam valet conscientiam informare, nullatenus cum illius scandalo det, quia species furti est de alieno velle largiri.
Quod vero de rebus viri diximus idem etiam de dotalibus quarum maritus dominus est, intelligi debet.
(F35) Filius familias de castrensi et quasi castrensi peculio, nam quantum ad ilia paterfamilias censetur, elemosinam et oblationem facere licite potest.
De adventicio vero et profectitio, sine patris licentia vel permissione, id agere nequit nisi in casibus illis in quibus jure donare potest.
(G0) De sacramento eucharistie.
(G1) Eucharistia est quartum ecclesiasticum sacramentum.
Eucharistia autem grece dicitur, latine dator gratie vel bona gratia, ab eo quod est bonum et chrisma quod est gratia.
Eucharistia siquidem recte viaticum appellatur quia reficiens in via ad patriam deducit.
Hostia vero, secundum Hebreos, dicta est ab hostio quia ad hostium tabernaculi offerebatur sed, secundum Gentiles, dicta est ab hoste, quia hostibus devictis fiebat hostia, id est sacrificium, victima vero pro vincendis.
Dicitur quoque hostia immolatio quia ibi Christus sacramentaliter immolatur.
De quo et quid sit sacrificium, quid holocaustum, quid cerimonie, quid panes propositionis et de similibus, plenius diximus in Rationali divinorum officiorum, in tractatu de oblatione sacerdotis, sub septima particula canonis.
(G2) Fratres carissimi, itaque corpus et sanguinem Domini cum timore et reverentia sumite.
Quotidie tamen communicare, nec vituperare presumimus nec laudare.
(G3) Fideles manu propria communicate, et laico vel femine eucharistiam, ad deferendum infirmis tradere nolite.
In defectu tamen vestrum, si necessitas immineat, absque licentia et etiam vobis impeditis, de vestri licentia, diaconibus hoc liceat agere.
(G4) Semper in ecclesia eucharistiam paratam pro infirmis habete quam sepe renovare curate ne hostia corrumpi possit.
Requisiti ad infirmos sine mora eucharistiam, ne sine communione decedant, in decenti vase ferte et hoc cum superpellitio vel alio habitu honesto, lumine et squilla precedentibus et superpositis cruce ac velamine mundo, quam per vos ipsos, nisi ut premissum est, ferte et referte caute et manifeste ante pectus cum omni reverentia et honore ut ex hoc fidelium devotio augeatur.
(G5) Quotiens autem in anno fideles communicare debeant, inter Constitutiones dicetur.
In diebus illis in quibus est generalis communio facienda, parochianos vestros premonere studete ne aliquis in mortali peccato, occulto vel manifesto, existens communicare presumat, alioquin judicium sibi manducat et bibit.
Et si forte aliquis peccator occultus ad communionem publice accedere presumpserit, eum seorsum et secrete diligenter admonete, ne communicare presumat, donec vere contritus fuerit et confessus.
Qui si abstinere noluerit, publice sibi communionem non denegetis.
Scriptum est enim: Non prohibeat dispensator pingues terre mensam Domini manducare, sed exactorem moneat timere.
Si vero secrete a vobis communionem petierit, eum omnino repellite.
Si autem peccatum ejus de quo non est vere confessus, manifestum sit, debet sibi publice communio denegari et etiam osculum crucis, cum in Parasceve ab omnibus Christi fidelibus generaliter adoratur.
(G6) Hostias de alio quam de puro et mundo grano frumenti fieri et aliquid aliud admisceri, prohibemus omnino.
(G7) Sane si, post prolationem verborum illorum: Hoc est corpus meum quod pro vobis etc., et ante prolationem illorum: Hic est sanguis meus novi et eterni testamenti... etc., sacerdos corporaliter impediatur quominus procedere possit, obmissa disputatione illa utrum panis sine vino vel vinum sine pane valeat consecrari, consulimus ut illa talis hostia pro infirmis recondatur et super aliis speciebus panis et vini totus canon ex integro a substituto sacerdote repetatur, vel ipsa hostia in fine misse a ministro vel alio sumatur.
(G8) Legitur in Penitentiali Bede quod si aliquis, propter ebrietatem vel crapulam, eucharistiam evomerit, si laicus est, quadraginta diebus, si clericus vel religiosus, presbyter vel diaconus, septuaginta diebus peniteat; si propter infirmitatem, septem diebus peniteat.
Si vero per negligentiam aliquid de sanguine extra calicem in tabula stillaverit, statuit Pius papa quod lingua lambatur et tabula radatur.
Sed si non sit ibi tabula et in alio loco stillaverit, locus radatur ne conculcetur et rasura comburatur et cinis circa altare, si fieri potest, vel juxta illud, recondatur et is cui illud acciderit, quadraginta diebus peniteat.
Si autem super altare stillaverit et tangat tantummodo primum pannum nec transeat ad secundum, minister incontinenti stillam sorbeat, si fieri potest, et tribus diebus peniteat.
Sed si stilla usque ad secundum pannum tantummodo pervenerit, quatuor diebus.
Si usque ad tertium pannum, octo diebus.
Si usque ad quartum, triginta diebus peniteat et lintheamina a stilla sanguinis tacta tribus vicibus id est tribus aquis minister, scilicet presbyter vel diaconus tantum, abluat, calice supposito et aqua ablutionis juxta altare recondatur.
(G9) Si autem ante transsubstantiationem pars vini et aque effusa fuerit, mutentur palle sub silentio et sacerdos celebrans suum officium exequatur.
Sed si totum effusum sit, tunc, confessione premissa, ministret denuo et reincipiat officium ab illo loco: Hanc igitur oblationem ... etc.
Si vero post transsubstantiationem effusa est pars, tunc similiter suum officium exequatur.
Si autem totum effusum est, ita quod nihil hauserit, quod valde horribile est, tunc ponat hostiam super propiciatorium et ministret denuo panem, vinum et aquam et reincipiat: Hanc igitur, confessione tamen premissa et hostia servata sumatur a ministro in fine misse vel servetur pro infirmis.
(G10) Si autem musca vel aranea vel aliquid tale ante transsubstantiationem vini in sanguinem in calice ceciderit, vinum illud projiciatur et aliud vinum et aqua apponatur.
Si vero post transsubstantiationem ibi ceciderit vel sanguinem tetigerit, sanguis sumatur et illud prius in alio calice sepe vino perfundatur et quanto diligentius et cautius fieri poterit, abluatur et demum super piscinam cremetur, quia vix illud posset absque horrore et vomitu sumi, aquam vero ablutionis sacerdos vel minister post communionem sumat.
(G11) Sed et si quis statim Christi corpore sumpto nauseam patitur, vomitus similiter super piscinam comburatur et pulvis in ea mittatur.
Si tamen aliquam hostie particulam ibi viderit vel si corpus Christi infirmo datum rejicitur, illud reverenter suscipiatur et commixtum cum vino in calice sumatur; si integrum nequeat recipi et si horror sit illud sumere, pro reliquiis conservetur; non igitur est danda eucharistia egroto vomenti, sed credat et manducavit.
Sed et si quis adeo egrotus est ut masticare non possit, sufficit ei aquam sumere a Christi corpore tactam; minimam tamen particulam eucharistia sumens, totum sumit corpus Christi.
(G12) Non est etiam danda eucharistia ebrio, insano, heretico, epileptico et similibus; nisi ebrietate vel infirmitate cessantibus.
Egroto tamen mentis sue compoti, muto et leproso post confessionem et absolutionem a peccatis, dari potest.
(G13) Quod si forte e naso sacerdotis celebrantis sanguis exierit vel nausea supervenerit, recipiatur in aliquo vasculo ne sancta contaminentur et, terso naso vel ore abluto, reincipiat sub silentio ubi dimisit.
Si vero infirmitas repente supervenerit, innitatur super crepidinem sive oram altaris vel sedeat donec convalescat et tunc reincipiat ubi dimisit.
Sed si nullo modo potest consummare ministerium, alius sacerdos paratus incipiat ubi ille dimisit.
Si autem incertum est ubi ille dimiserit, tunc quia periculosum esset verba sacramenti iterare vel pretermittere, posita oblata illa super propiciatorium ministret denuo, de quo in titulo De divinorum officiorum celebratione dicetur.
(G14) Ad hec statutum est in concilio Aurelianensi quod qui bene non custodierit sacrificium et mus vel aliud animal illud comederit, XL dies peniteat.
Qui autem perdiderit illud in ecclesia aut pars ejus ceciderit et inventa non fuerit, XXX dies peniteat.
In eodem etiam capitulo, in parte decisa, ita sequitur: perfundens aliquid super altare de calice, quando offertur, VI dies, aut si abundantius, VII dies peniteat.
Qui autem perfuderit calicem dum misse solemnitas celebratur, XL dies peniteat.
Si vero missa celebrata presbyter neglexerit recipere sacrificium, similiter XL dies.
Et qui pollutus nocturno tempore acceperit sacrificium, VII diebus peniteat.
Qui negligentiam erga sacrificium fecerit, ut a vermibus consumptum ad nihilum devenerit, tres quadragesimas cum pane et aqua peniteat.
Si vero integrum inventum fuerit et in eo vermis, comburatur et cinis sub altare recondatur et qui neglexerit quaternis diebus suam negligentiam solvat.
Si cum amissione saporis sacrificium decoloratur, XX dies jejunio expleantur.
Qui vero conglutinatum merserit, VII diebus peniteat.
Si sacrificium fuerit sordida vetustate perditum, igne comburendum est et cinis juxta altare condendus.
Premisssorum autem omnium dierum penitentia fiat arbitrio confessoris.
(G15) Si vero hostia vel aliqua ejus particula sub palla altaris inveniatur et dubitetur utrum fuerit consecrata vel non, sacerdos, in fine misse, post sanguinis receptionem, recipiat illam.
(G16) Porro licet vinum optimum pro sacrificio sit querendum, vicium tamen vini mundiciam non maculat sacramenti.
Unde sive sit mustum sive acidum sive mucidum, sacramentum in eo conficitur, quamvis tale vinum et vinum coctum vel rosatum vel speciatum in sacrificio, prout est possibile, sint vitanda.
Quod si vinum in calice congeletur, tamdiu exalet ibi sacerdos, donec glacies dissolvatur vel, si necesse sit, ignis adhibeatur.
(G17) Sane si sacerdos, post consecrationem hostie, vinum comperiat pretermissum, siquidem hoc studiose causa introducendi heresim factum est, nullum est Corporis sacramentum.
Si vero per negligentiam vel per oblivionem, nichilominus facta est consecratio corporis quia in eo sanguis est.
Tunc tamen vinum in calice ponat et super illud solummodo verba consecrationis sanguinis repetat, scilicet ab illo loco: Simili modo ... etc., usque in finem, omissis tamen duabus crucibus que fiunt sigillatim super Corpus; vel vino apposito in calice, panem consecratum immitat in calice, sicque absque aliqua repetitione sumat sacrificium, sicut fit in Parasceve; vel hostia illa pro infirmis servetur et super aliis novis speciebus canon integre repetatur.
Si autem ante verba transsubstantiations, scilicet: Hic est calix ... etc., adverterit vinum fore pretermissum vel etiam utrumque, scilicet vinum et aqua, tunc illa apponat in calice et in consecratione procedat, reincipiens ab illo loco: Hanc igitur oblationem ... etc..
Quod si vinum sine aqua per negligentiam apponatur, non ideo minus est sacramentum quamvis sine aqua et lumine non deceat celebrari.
Si vero aqua sine vino apponatur, nil omnino agitur.
(H0) De extrema unctione.
(H1) Extrema unctio est quintum ecclesiasticum sacramentum, de qua Jacobus inquit: Infirmatur quis ex vobis inducat presbyteros ut orent super illum et bene habebit.
Infirmos ergo visitate et reconciliate et juxta apostolum oleo infirmorum inungite.
(H2) Fideles ad recipiendum unctionem extremam per quam venialia delentur a quatuordecim annis supra diligenter admonete.
(H3) Quotienscumque necesse fuerit, extremam unctionem quis recipere potest et, sanitate recuperata, ad opus redire poterit conjugale.
Quamquam aliqui dixerint aliquem semel duntaxat inungi posse, licet eum pluries egrotare contingat.
Sed et semel inunctum per episcopum asserunt quidam non posse ulterius, propter illius reverentiam, per simplicem sacerdotem inungi.
Hec unctio per solum sacerdotem fieri potest ubi alii clerici adesse non possunt.
(H4) Nullum inungite, nisi prius mentis compos existens verbis aut signis id duxerit postulandum.
Scapulas egroti inungere nolite tum quia in baptismo fuerunt inuncte, tum quia amodo mysterio carent.
Manus sacerdotis exterius inungatis quia in sui ordinatione interius per episcopum inuncte fuerunt.
(H5) Celeriter ad egrotum inungendum pergite ne inunctus decedat.
Egro inuncto convalescente loca inuncta laventur et aqua unctionis in ignem projiciatur, secus si decedat.
(I0) De ordine.
(I1) Ordo est sextum ecclesiasticum sacramentum de quo non multum expedit hic tractare, quoniam in Pontificali libro, Deo favente, de illo dicemus.
(J0) De matrimonio.
(J1) Matrimonium est septium ecclesiasticum sacramentum.
Sane aliud sunt sponsalia et aliud matrimonium.
Sponsalia sunt futuri matrimonii repromissio ut si quis ita dicat: Promitto tibi quod contraham tecum matrimonium, vel equipolentia verba, et si post hujus sponsalia carnalis copula subsequatur, est matrimonium, juris interpretatione, inter tales.
Debent autem contrahi post septennium et ante septimum annum completum contracta nullam optinent firmitatem.
Si tamen completo septimo anno, sponsalibus prius contractis, consentiunt contrahentes, ex tunc incipiunt ratificari sponsalia et valere.
Hii autem qui sponsalia contraxerunt seu promissionem de contrahendo matrimonio fecerunt, non presumant cum aliis secunda sponsalia seu matrimonium contrahere, nisi prius a vinculo priorum sponsaliorum fuerint absoluti, presertim ubi super eorum observatione juratoria promissio intervenit.
Et si qui contra fecerint, tale matrimonium non denuncietur in ecclesia, nec taliter nubentibus, sine nostra vel officialis nostri licentia, detur benedictio nuptialis.
(J2) Matrimonium vero est maris et femine legitima conjunctio quod per verba contrahitur consensum exprimentia de presenti ut, si quis ita dicat: Accipio te in meam, accipio te in meum, vel equipollentia verba.
Etas autem legitima ad matrimonium contrahendum est in masculo quartus decimus annus, in femina vero duodecimus completus.
Matrimonia igitur clandestina fieri prohibete.
Matrimonia quoque ante etatem nubilem in ecclesia solemnizare nolite.
Ignotis etiam personis illa interdicite, prout inter Constitutiones dicetur.
(J3) Ad hec nuptiarum solemnitatem et benedictionem certis anni temporibus facere nolite scilicet a prima dominica Adventus Domini usque ad octabas Epiphanie et a prima dominica Septuagesime usque post octabas Pasche et a dominica ante Rogationes usque ad proximam dominicam post Pentecosten; in ipsa tamen dominica et post ea, licite fieri possunt.
Sed et eisdem temporibus conjugatos ab opere conjugali abstinere hortamini et etiam in omnibus sabbatis usque ad feriam secundam et in vigiliis beate Marie et sanctorum Johannis Baptiste et Evangeliste atque XII Apostolorum et in vigiliis in dictis aliorum sanctorum et eorum festis et quamdiu uxores in puerperio jacebunt vel menstrua patientur.
(J4) Nullus sponsam fratris aut consanguinei aut cujuslibet alterius uxorem accipiat.
Nullus aliquam de consanguinitate prioris sponse vel e converso sibi matrimonialiter conjungat.
Raptum artius fieri prohibete.
Ne ad proximam sui sanguinis feminam usque ad quartum gradum inclusive quisquam carnaliter accedat aut cum ea matrimonium contrahat sub anathemate interdicite.
Eos qui religionem intrare vel castitatem servare voverunt, matrimonia contrahere prohibete.
(J5) Nullum contrahere matrimonium cum illa quam pater ejus baptizavit etiamsi fuerit sacerdos et tanquam sacerdos baptizans aut etiam quam ipsemet propriis manibus aut in baptismo tenuit permittite.
Omnes tamen filii et filie duorum compatrum vel duarum commatrum, sive ante compaternitatem sive post geniti fuerint, possunt inter se matrimonialiter copulari, illa tantum persona excepta per quam compaternitas est contracta quantum illa persona alicui filiorum sui patris vel matris spiritualis copulari non potest.
(J6) Nullum quoque cum commatre sua vel cum filia sua spirituali matrimonium contrahere sinite, nam et matrimonium tale contractum separandum est.
Sed, si, matrimonio jam contracto, vir tenet in baptismo vel confirmatione filium uxoris sue vel e converso vel etiam proprium filium non separatur propter hoc matrimonium sive id ex ignorantia sive ex malicia fiat.
Cum filia tamen compatris sui non tamen cum illa per quam contracta est compaternitas sed cum alia non prohibetur quis matrimonium contrahere, quamvis honestum sit abstinere.
(J7) Ad sciendum autem utrum quis duas commatres possit habere uxores, considerandum est an commatemitas post contractum matrimonium sive ante contrahatur, nam si ante ut si uxor tua antequam cum ipsa matrimonium contrahere; vel etiam postquam cum ea contraxisti prius tamen quam eam carnaliter cognosceres, tenuerat in baptismo vel in confirmatione infantem alterius mulieris, tunc uxore quidem tua mortua, poteris matrimonium contrahere cum illa commatre uxoris tue et sic in hoc casu duas commatres, unam post aliam, poteris habere uxores.
Sed et si filium uxoris tue ex alio viro genitum aliqua mulier in baptismo seu in confirmatione tenuerit, mulier illa est uxori tue commater et non tua, ideoque, mortua uxore tua, eam habere poteris in uxorem.
Idemque est si filius tuus, de alia muliere genitus, ab aliquo in baptismo vel confirmatione suscipiatur, ille enim est tibi compater et non uxori tue.
Ideoque, te mortuo, relicta tua illum compatrem tuum poterit habere in virum; in hoc ergo casu potest quis duas commatres, unam post aliam, habere uxores et aliqua duos compatres, unum post alium, in maritos.
Si autem uxor tua, postquam fuerit a te carnaliter cognita, suscepit in baptismo infantem alterius mulieris, illa cujus infans suscipitur efficitur tibi commater per factum uxoris tue cum qua una caro censeris, ideoque, mortua uxore tua, non poteris illam ducere in uxorem et e converso eadem compaternitas uxori adquiritur per maritum.
Et in hoc casu duas commatres habere non potes in uxores.
(J8) Ne mulier quantocumque annorum numero et ex quacumque causa vir ejus abfuerit, donec ei de morte viri constet, matrimonium cum alio contrahat, prohibete; idemque in viro servate.
Si autem alter conjugum diu abfuit et aliqui fide digni dicunt vel communis fama est illum obiisse, propter quod alter cum alio matrimonium de facto contrahit, taliter contrahentes mittantur ad nos, recepturi a nobis super hoc consilium salutare.
Absolventur etiam a nobis vel officiali nostro ab excommunicatione contracta pro eo quod clandestine contraxerunt.
Et si sic contrahens postea credit aut dubitat primum vivere, non debet ulterius a secundo debitum carnis exigere, sed exactus reddere tenetur Redeunte autem primo, ad illum redire tenetur.
(J9) Sane si quis cum aliqua conjugata adulteratur et vel ipsa vel adulter machinatur in mortem mariti ipsius adultere vel uxoris ipsius adulteri, hac intentione ut ipsi adulter et adultera contrahant inter se matrimonium post mortem alterius illorum; si mors fuerit propter hoc subsecuta non potest esse matrimonium inter eos.
Sed et si adulter promiserit adultere quod ducet eam in uxorem post mortem proprie uxoris, si est conjugatus, vel post mortem mariti adultere, si est conjugata, si ante vel post fidem datam seu promissionem factam de matrimonio inter se contrahendo predictus adulter cognoverit carnaliter predictam adulteram, vivente marito adultere vel vivente uxore ipsius adulteri, nunquam possunt inter se matrimonialiter copulari.
Item si adulter contraxit matrimonium de facto cum adultera sciente ipsum aliam habere uxorem, si ante vel post contractum tale matrimonium adulter ipse carnaliter cognoverit adulteram, vivente marito ipsius adultere vel uxore ipsius adulteri, si est conjugatus, nunquam possunt matrimonialiter conjungi, mortuo marito ipsius adultere vel uxore ipsius adulteri.
Si vero nullus proxime precedentium trium casuum intervenerit et adulter, uxore sua mortua vel mortuo marito adultere, contraxerit matrimonium cum illa quam prius polluit per adulterium, non debet propter hoc matrimonium separari.
(J10) Arras, prout moris est, benedicite et nupcialem benedictionem date et quamvis honestum sit, si commode fieri potest, quod sponsus et sponsa volentes matrimonium contrahere missam audiant et nuptialem benedictionem accipiant.
Si tamen aliquo modo impediti tandem, missa finita, ad ecclesiam veniunt et benedictionem postulant sibi dari, eis illam date.
Prius autem quam nupcialis benedictio detur, sponsum et sponsam ut jurent, in presentia populi pro solemninate matrimonii in ecclesia congregati, se cum aliis matrimonium non contraxisse nec castitatem aut religiosis ingressum vovisse, inducere procurate.
(K0) De custodia et contractatione sacrarum rerum.
(K1) Secundo quoque illa vos convenit scientia exornari que in sacrarum rerum cauta custodia et contractatione consistit.
Nullam ergo feminam ad altare accedere vel calicem Domini tangere permittite.
Altare mundis linteis cooperite que et etiam vestimenta sacerdotalia saltem semel in anno laventur.
Super altare nihil nisi capsas et reliquias, cruces et evangelia, candelabra et pixidem cum corpore Domini ad viaticum pro infirmis, poni sinit.
Libros ecclesiasticos sufficientes habete.
Vasa sacra propriis manibus abluite et abstergite5.
In una quaque basilica sit piscina vel locus in sacrario vel juxta altare paratus ubi aqua effundatur quando sacra vasa abluuntur vel manus post sacram communionem lavantur.
Ecclesie sint bene cooperte et munde et earum atria undique bene ornata et decenter custodita.
(K2) Ligna seu lapides ecclesiarum in aliis usibus non ponantur quam in edificatione seu reparatione alterius ecclesie vel hospitalis seu claustri vel dormitorii aut in clausura cimiterii seu in alio honesto edificio ad opus clericorum ecclesie servientium deputato; in laicorum autem usibus et edificiis seu aliis profanis usibus non ponantur.
Idem quoque servetur de vestimentis, palleis, auleis, cortinis et ceteris ecclesiasticis ornamentis, quia quod semel Deo dedicatum est ad humanos usus amplius transferri non debet.
(K3) Vasa ministerii altaris, corporalia, palle altaris et vestimenta ministrorum, cortine et omnia ornamenta ecclesie quotiens expedierit laventur et munda ac
nitida conserventur, indecens enim est sordes in sacris relinquere que dedecent etiam in profanis.
Nec ad usum seu pompam nuptiarum vel funerum vel festivitatum seu secularium rerum prestentur.
Sed nec vestes seu ornamenta mulierum vel virorum aut equorum vel alia que in profanis fuerunt obsequiis, ad usum ponantur altaris nec inde sacre vestes fiant, sed de precio illorum venditorum nova emantur.
(K4) Corporalia a sacerdotibus vel diaconibus tantum laventur et hoc in vase in quo nihil aliud fiat et aqua ablutionis intra ecclesiam in loco ubi conculcari non possit, fundatur.
Pallas vero altaris decet a clericis inferioris gradus lavari.
(K5) Vestimenta et ornamenta ministrorum ecclesie, cruces, imagines, tecce, calices, vasa, corporalia et palle altaris benedici et consecrari oportet per episcopum, priusquam divino officio deputentur, nec post benedictionem debent a laicis contractari.
Que si fuerint vetustate consumpta, nec aliis usibus ecclesiasticis sint apta, comburantur et cineres intra ecclesiam recondantur, ubi nequeant pedibus transeuntium conculcari.
(L0) De divinorum officiorum celebratione.
(L1) Tercio illa scientia ornatos vos esse convenit que in divinorum officiorum celebratione consistit.
Omni ergo nocte indefesse ad nocturnos surgite cursumque vestrum horis competentibus decantate.
Missarum celebrationes religiose peragite.
(L2) Decem tantum esse autenticas prefationes scitote: prima est de Sancta Trinitate; secunda, de Christi Nativitate; tercia, de Epiphania; quarta, de jejunio Quadragesime; quinta, de Cruce; sexta, de Resurrectione; septima, de Ascensione; octava, de Spiritus Sancti missione; nona, de Apostolis, et hoc secundum Pelagium papam; decima, de Beata Maria, secundum, Urbanum papam.
Sciant subdiacones ad dicendas horas canonicas se teneri.
Nullus qui non communicat missam dicat.
(L3) Nullus plures missas sub uno canone vel cum uno sacrificio vel unam cum duobus canonibus vel sacrificiis, celebrare presumat, quamvis sub uno canone possint plures hostie consecrari.
Reprobandi ergo sunt qui, incepta missa de die vel alia, procedunt in ea usque ad offertorium et tunc incipiunt aliam, forte de Sancto Spiritu, procedentes in ea usque ad eumdem locum sicque de pluribus missis faciunt, vel incepta missa pro vivis iterum incipiunt aliam pro defunctis, et exinde procedentes dicunt secretallas juxta numerum inceptarum missarum, semel tantum canonem dicentes et unam tantum hostiam consecrantes.
Et in fine tot postcommuniones dicunt quot missas inceperunt.
Potest tamen sacerdos unam missam cum sacrificio et aliam siccam dicere.
Missa sicca dicitur si sacerdos, non valens conficere, quia forte jam celebravit vel ob aliam causam, accepta stola, dicit introitum et alia cantualia, orationes quoque, epistolam et evangelium et Benedicamus.
Sed nec improbandum est, si forte, ex devotione non ex superstitione, acceptis vestibus sacerdotalibus, totum officium misse usque ad finem offertorii dicat, dimittens secretam et totum canonem.
Prefationes vero dicere potest, licet in ea videantur angeli ad consecrationem seu confectionem corporis et sanguinis Christi evocari; orationem quoque dominicam dicat, sed qui ibi sequuntur, sub silentio dicenda, non dicat; calicem et hostiam non habeat, nec de his que super ea dicuntur vel fiunt aliquid dicat vel faciat; potest etiam dicere Pax Domini, etc. et exinde officium peragere.
Tutius tamen est a talibus abstinere et precedentem formam servare.
(L4) Nullus plures missas una et eadem die celebret, nisi in festo Natalis Domini et in aliis casibus approbatis, quos hic exprimere certa obmittimus ratione et tunc, non nisi in ultima, vinum et aquam perfusionis sumat, nam post sumptionem illius jejunus non esset, sicque secunde misse celebratio impediretur, faciens illam purificationem per aliquem sumi.
(L5) Nullus in magnis et populosis locis missam que non sit de die illa populo dicat, dimissa propria illius diei missa.
Nullus extra ecclesiam, per domos vel in locis non consecratis, missam celebret.
Nullus in altari in quo episcopus celebravit, eadem die missam dicat.
Sed nec ea die qua episcopus aliquam ecclesiam visitare debuerit, quisquam in parochia illa missam publice celebrare aut predicare presumat, donec ipse episcopus visitationis sue officium expleverit, absque ipsius licentia speciali.
Nullus solus missam dicat, sed unusquisque presbyter clericum vel scolarem habeat qui epistolam legat et sibi ad missam respondeat et cum quo psalmos dicat.
(L6) Omni die dominica, exceptis Pascha et Pentecosten, ante missam, aquam benedicite et plebes vestras aspergite, ad quod solum agendum speciale vas et decens habete.
Orationes missarum et prefationes et canonem bene intelligere vel saltem distincte et memoriter scire et proferre studete.
Sed et secundum beatum Augustinum, librum sacramentorum sive missale, lectionarium, antiphonarium, baptisterium, computum, canones penitentiales, psalterium, homelias, per anni circulum dominicis diebus et singulis festivitatibus scire necessario debetis.
(L7) Plebibus vobis commissis de evangelio vel de epistola vel de aliqua scriptura sacra, diebus dominicis et festivis, aliqua prudenter annunciare curate.
Epistolam et evangelium bene legere et populo saltem ad litteram exponere scire studete.
Psalmorum versus et eorum distinctiones cum solitis canticis pronunciare scitote.
(L8) Symbolum Athanasii de fide catholica cujus initium est: Quicumque vult, memoriter tenete.
Expositionem illius symboli: Credo in unum Deum, et orationis dominice, juxta traditionem sanctorum patrum, vel prout in nostro Rationali clare traditur, penes vos scriptam habere et intelligere et inde populum vobis commissum assidue predicando instruere curate.
Ordinem etiam baptizandi et reconciliandi secundum canonum auctoritatem et ordinem inungendi infirmos et ordinem in exequiis mortuorum agendis et insuper martirologium et alia similia habete.
(L9) Kalendarium et computum saltem minorem, id est epactas, concurrentes et terminos regulares juxta doctrinam in nostro Rationali clare et aperte traditam, scire studete.
Psalmos quoque penitentiales, preces etiam et exorcismos salis et aque, memoriter tenete.
Nullus clericus, nisi presbyter fuerit, catechizet, baptizet, aquam diebus dominicis exorcizet vel mortuos sepeliat.
Diaconus tamen, in articulo necessitatis, ubi sacerdos haberi non potest, hoc facere possit.
(L10) Nullus, nisi prius, dicto vel audito matutino et prime officio, vel etiam post sumptum cibum potumque quantumcumque minimum, missam dicat.
Nullus, nisi in nocte dormierit et digestione non celebrata, missam mane celebrare presumat, quoniam non intelligitur esse jejunus.
Sed si digestio celebrata sit quamvis dormitio nulla precesserit, licite poterit celebrare.
Sed, et licet dormitio precesserit, si tamen digestio celebrata non sit, celebrare non licet.
(L11) Statutum est in concilio Toletano ne aliquis, sub excommunicationis pena, missam inceptam imperfectam dimittat, nisi forte repentina infirmitate et intolerabili occupetur et tunc, si alius sacerdos adsit qui non celebraverit illa die, per ipsum inceptum officium compleatur, incipiens ubi alius dimisit.
Sed si nescitur ubi dimisit, quia forsitan in secreta defecit, tunc incipiat a capite secretam, ut dictum est in titulo De Eucharistia, ideoque in premisso concilio statuitur ut sacerdos celebrans habeat post se vicini solaminis adjutorem.
Si vero alius sacerdos presens non fuerit, quacumque hora diei usque ad nonam haberi poterit, supplere poterit juxta premissa quod primus sacerdos dimisit.
Sed si usque ad nonam haberi non poterit, remaneat officium inexpletum.
(L12) Post sumptionem corporis et sanguinis Domini, semper alias duas sumptiones facite: primam de vino puro tantum, secundam de vino et aqua simul, et cum ista secunda digitos super calicem perfundite, prout jam dicetur et, postea recipite, nisi forte, ut premissum est, eadem die aliam missam celebraturi sitis.
(L13) Nemo in mortali peccato constitutus missam celebrare presumat, sed prius confiteatur, si inveniat sacerdotem, sed, si invenire non possit, non celebret nisi forte causa urgens et necessaria immineat, que sine gravi scandalo nequeat preteriri ut, si dies festiva advenerit et populus jam convenerit ad divina nec alius presbyter adsit, vel si fumus alicujus sui parochiani in ecclesia presens sit, vel si sponsus et sponsa ad ecclesiam pervenerint matrimonium contracturi.
In hiis quidem casibus et similibus, si veram habeat contritionem et firmiter proponat quam cito poterit confiteri, secundum quorumdam magistrorum sententiam, poteri celebrare.
Sed si nec veram habet contritionem nec propositum confitendi, nequaquam celebret, quantacumque necessitatem vel scandalum videat imminere.
(L14) Porro si sacerdos demum post inceptam missam primo incipiat reducere ad memoriam se aliquid mortale commisisse peccatum de quo non fuit confessus et adsit alius sacerdos cui possit confiteri, confiteatur priusquam ulterius procedat, juxta illud Matthei: Si offers munus tuum ad altare et ibi recordatus fueris, etc.
Si vero nullus adsit sacerdos cui statim possit confiteri, perficiat missam inceptam, si tamen veram habet contritionem et firmiter proponit quam cito poterit confiteri.
Si vero nec conteritur nec confiteri proponit et adhuc verba illa: Hoc est corpus meum, etc. non protulit, officium ceptum complere non debet.
Si autem, post confectionem sive postquam protulit verba predicta, reducat primo ad memoriam illud mortale peccatum, indistincte compleat officium quod incepit et conteratur ac doleat quod ita tarde penitet et confiteatur quam cito habere poterit confessorem.
(L15) Circa pollutionem autem notandum est quod illa quandoque contingit in somnis ex infirmitate seu superfluitate nature, et tunc non est peccatum quia tunc quis magis patitur quam agere videatur, ideoque, nisi ex devotione, a misse celebratione abstinere non tenetur.
Quandoque ex crapula vel nimia potatione precedentibus, et tunc veniale peccatum est, unde honestum est, non tamen necessarium, a misse celebratione illa die abstinere, maxime si nulla sit necessitas celebrandi.
Si tamen crapula vel nimia potatio ex prava consuetudine et frequenter contingit, tunc mortale peccatum est et ideo, donec confessus fuerit, celebrare non debet.
(L16) Si autem contigerit ex turpi imaginatione vel illicita et inhonesta confabulatione precedentibus, consensu subsecuto, mortale peccatum est, ideoque a misse celebratione et eucharistie perceptione abstinere debet donec contritus fuerit et confessus, si habere possit copiam sacerdotis et etiam post contritionem et confessionem, honestum esset abstinere, licet non necessarium, illa die presertim si non subsit necessitas propter quam debeat celebrare.
Si vero non possit copiam sacerdotis habere et habeat contritionem et propositum cum poterit confitendi, celebret, si necessitas immineat, prout de alio sacerdote peccatore, quando necessitatis articulus imminet, est premissum.
(L17) Laid autem ad processionem vel ad aliud divinum officium infra ecclesiam vel extra, non utantur vestibus benedictis sed nec laici cantare vel legere nescientes, infra cancellos in choro cum clericis stent vel sedeant, dum divina officia celebrantur, precipue ubi sine clericorum impedimento hoc fieri non potest, nec etiam aliqua monialis vel etiam femina secularis presbytero celebranti ministret vel juxta altare vel infra cancellos sedeat dum divina officia celebrantur.
Alia circa hoc inter Constitutiones querantur.
(M0) De officio misse.
(M1) Quia vero misse officium, quod inter cetera divina officia excellentius est, multo devotionis et cautele studio ac uniformiter convenit celebrari, in quo plures sepe incaute et varie plurimum perspeximus celebrare et in signis et corporis gestibus reprehensibiliter oberrare, idcirco ad simplicium sacerdotum instructionem, aliqua super hiis, hic, sub compendio, providimus perstringenda, plura circa hec pretermittentes, ne lectoribus difficultatem aut forte perplexitatem inducere videamur que tamen et de singulis rationes in nostro Rationale divinorum officiorum lector sedulus poterit reperire.
(M2) Sacerdos itaque missam celebraturus, ingrediens ecclesiam, confiteatur peccata sua et ingrediendo dicat: Introibo in domum tuam, adorabo ad templum sanctum tuum et confitebor nomini tuo.
Postea, dictis psalmis cum versibus et orationibus consuetis exuit vestes communes, dicens: Exue me, Domine, veterem hominem cum actibus suis et indue me novum hominem qui secundum Deum creatus est in justicia et sanctitate veritatis.
Postea, volens sacras vestes induere, dicit: Sacerdotes tui induantur justiciam et sancti tui exultent.
Induens itaque camisiam vel superpellicium, dicit: Indue me, Domine, indumentis virtutum in preparatione evangelii pacis.
Deinde pectinat caput suum, dicens: Unge, Domine, caput meum, et faciem meam lava ut ornatus virtutibus, acceptum tibi sit obsequium meum.
Post hec, lavat manus et os, dicens: Lavabo manus meas in domo tua, Domine, inter innocentes et circuibo altare tuum ut enarrem mirabilia tua.
(M3) Quo facto, signo crucis prius facto, imponit sibi amictum, dicens: Pone, Domine, galeam salutis in capite meo ad expugnandum omnes diabolicas catervas.
Postea, induit albam, dicens: Indue me, Domine, lorica justicie et dealba me a delicto meo ut, cum hiis qui stolas suas dealbaverunt in sanguine agni, gaudiis perfruor celi.
Deinde, se cingulo cingit, dicens: Precinge, Domine, lumbos mentis et corporis mei balteo castitatis et circumcide vicia cordis et corporis mei.
Deinde, imponit sibi fanonem seu manipulum in brachio sinistro, dicens: Da mihi, Domine, manipulum portare ad abstergendum omnem peccati maculam ut tibi digne ac laudabiliter valeam servire et contra hostes tuos spe firma veritatis et eme viriliter dimicare.
Postea, imponit sibi stolam, preparans illam in modum crucis ante pectus et dicens: Stola justicie circumda, Domine, cervicem meam et ab omni pollutione peccati purifica mentem meam.
Et nota quod sacerdos, ministrans tanquam diaconus, debet stolam sicut diaconus tenere, nisi alicujus ecclesie consuetudo aliter suaserit faciendum.
Ultimo induit casulam seu planetam, dicens: Indue me, Domine, indumento humilitatis et caritatis, quo contra hostem protectus induci merear in tabernacula sempiterna et laudare nomen tuum in secula seculorum.
Amen, vel alias orationes, sicut ei placuerit, dicat.
(M4) Hiis igitur vestibus ornatus et paratus, stans erectus ante altaris gradus, junctis manibus mediocriter elevatis, dicit:
V: Adjutorium nostrum in nomine Domini.
R: Qui fecit celum et et terram.
V: Introibo ad altare Dei.
R: Ad Deum.
Ps. Judica me Deus, cum Gloria Patri.
Deinde repetitur:
V: Introibo.
R: Ad Deum.
V: Confitemini Domino quoniam bonus.
R: Quoniam in seculum misericordia ejus.
Deinde, mediocriter inclinatus, facit confessionem, dicens: Ego fragilis et infelix peccator, confiteor Deo omnipotenti, beate Marie semper virgini, beato Michaeli archangelo, beato Johanni Baptiste, sanctis apostolis Petro et Paulo, omnibus sanctis et vobis, fratres, me graviter, omnibus sanctis et vobis, fratres, me graviter peccasse superbia, cogitatione, delectatione, ingratitudine, negligentia, omissione, consensu, verbo et opere et in cunctis viciis, mea culpa, mea culpa, mea maxima culpa, ter tundendo pectus, precor beatam Mariam semper virginem, beatum Michaelem archangelum, beatum Johannem Baptistam, sanctos apostolos Petrum et Paulum, omnes sanctos et vos, fratres, orare pro me Dominum Deum nostrum, ut misereatur mei.
Et stat taliter inclinatus, donec responsum fuerit: Misereatur tui omnipotens Deus et dimittat tibi omnia peccata tua preterita, presentia et custodiat a futuris, salvet et confirmet te in omni opere bono et perducat ad vitam eternam.
R: Amen.
Confiteor, etc.
Quo dicto, erigens se, facit absolutionem, dicens: Misereatur, etc., ut supra.
Indulgentiam, remissionem et absolutionem omnium peccatorum nostrorum, gratiam et consolationem Sancti Spiritus, cor semper vere et fructuose penitens tribuat nobis omnipotens et misericors Dominus R: Amen.
(M5) Verumtamen, si sacerdos celebraturus participavit excommunicatis, confiteatur alteri sacerdoti priusquam faciat confessionem, dicens, una cum illo, psalmum Deus misereatur nostri.
Kyrie eleison, Christe eleison, Kyrie eleison, et is cui confitetur dicit: Pater noster.
V: Suscepimus, Deus.
R: In medio.
V: Salvum fac.
R: Deus meus, etc. et absolvat ilium et alia dicat, prout dicetur ubi de regimine animarum agetur.
Si autem episcopus, volens illam missam audire, adsit, ipse facit confessionem, prout diximus in Libro Pontificali, sacerdote a sinistris ejus manente, et facta per episcopum absolutione, sacerdos dicit:
V: Introibo ad altare Dei.
R: Ad Deum qui letificat.
V: Adjutorium nostrum, etc.
R: Qui fecit celum, etc.
V: Sit nomen Domini benedictum.
R: Ex hoc nunc, etc.
Postea, dicit sacerdos: Judicium pro peccatis meis, et pontifex injungit ei Pater noster vel Ave Maria vel simile et alter mox dicit et vobis, id ipsum vel aliud, juxta velle.
(M6) Absolutione itaque finita, sacerdos benedicit incensum, superposito signo crucis, dicens: In cujus honore cremaberis, ab alio benedicaris et thus taliter benedictum in turribulo ponit.
Post hoc, dicit: V: Deus, tu conversus, etc.
R: Et plebs, etc.
V: Ostende nobis, etc.
R: Et salutare, etc.
V: Domine exaudi, etc.
RJ Et clamor meus, etc.
V: Dominus vobiscum.
R: Et cum spiritu tuo.
Oremus.
Aufer a nobis, Domine, etc., vel alia, et dicitur hec oratio aliquantulum alte; finis ejus est: Per Christum Dominum nostrum.
R: Amen.
(M7) Confessione itaque facta, mox premissa oratione finita, ascendit gradus altaris et, inclinatus coram medio altaris, junctis manibus, dicit sub silentio orationem illam: Oramus te, Domine, ut per merita et intercessionem sanctorum quorum reliquie hic sunt, et omnium aliorum sanctorum, indulgere digneris omnia peccata.
Amen.
Et si dubitat utrum sint ibi reliquie, dicat: Ut per merita omnium sanctorum tuorum, etc.
Qua completa, erigens se et manus super altare deponens, osculatur illud in medio impresso ibi prius signo crucis, dicens orationem: A vinculis peccatorum nostrorum absolvat nos omnipotens pius et misericors Dominus.
Amen, vel aliam.
Deinde osculatur librum evangeliorum in loco illo in quo evangelium legi debet ad missam, quem paratum subdiaconus, si adsit, sibi debet, a sinistra altaris parte, apertum offerre, dicens: Per hos sermones sancti evangelii Domini nostri Jesu Christi, filii sui, indulgeat nobis Dominus omnia peccata nostra.
Amen.
Quo osculato, signet se signo crucis.
(M8) Et nota quod jugende sunt manus; primo, quando sacerdos a sacrario vadit paratus ad altare; secundo, quociens inclinat se ante altare; tercio, quando in collectis secretis et in postcommunionibus seu complendis, venitur ad ultimum Per Dominum, ubi plures dicuntur, vel ad primum, ubi una tantum dicitur; quidam tamen tunc demum eas jungunt cum in fine Per omnia secula dicunt; quarto, postquam inceperit Gloria in excelsis Deo et Credo; quinto, quando vadit ad sedem; sexto, quando ab ea revertitur ad altare; septimo, quando ante prefationem dicit: Gratias agamus Domino Deo nostro; octavo, in fine prefationis quando dicit: Supplici confessione dicentes; nono, quando incipit Te igitur; decimo, antequam levet hostiam, cum dicit: Fiat dilectissimi, etc.; undecimo, ante Pater noster, cum dicit: Etprestas nobis, etc.; duodecimo, quando accipit hostiam a patena ut eam super calicem frangat; tercio decimo, quociens a libro redit ad medium altaris; quarto decimo, quandocumque a medio altaris revertitur ad librum, dicto Dominus vobiscum, Oremus; quinto decimo, quando ab altari vadit ad piscinam vel revertitur; sexto decimo, quando, completa missa, revertitur ad sacrarium.
In omni autem junctione manuum similis elevatio procedat, equalis et moderata.
(M9) Item nota quod inclinat se sacerdos: primo, ante gradus altaris in confessione, ut premissum est; secundo, ante altare, cum dicit: Oramus te, Domine, ut per merita; tercio, post offertorium, cum dicit: Suscipe, Sancta Trinitas; quarto, cum dicit: Te igitur, clementissime pater; quinto, cum dicit: Supplices te rogamus; sexto, ante pacem, cum dicit: Domine Jesu Christe, qui dixisti apostolis, etc.; septimo, post pacem, cum dicit: Domine Jesu Christe, fili Dei vivi, etc. et Perceptio, etc.; octavo, post missam, cum dicit: Placeat tibi, Sancta Trinitas.
Et sciendum quod inclinationes predicte faciende sunt coram altari.
(M10) Sunt et alie inclinationes que fiunt super altare mediocriter: prima, cum dicit Gloria in excelsis Deo, quando profert verba illa: Suscipe deprecationem nostram; secunda, quando sacerdos debet legere evangelium, dicendo: Munda cor meum, etc.; R: Sit Dominus in corde meo, etc.; tertia, cum dicit Credo, quando profert verba illa: Et homo factus est; quarta, quando, collocato calice, vadit ad abluendum manus; quinta, cum dicit: Sanctus, sanctus; sexta, quando nominatur beata Virgo Maria in oratione Communicantes, etc.; septima, post consecrationem hostie, quando debet elevari; octava, ante Pater noster, cum dicit: et prestas nobis; nona, cum nominatur beata Virgo in oratione Libera nos; decima, cum dicit: Agnus Dei; undecima, in perceptione; duodecima, si post perceptionem vadit ad piscinam; tertia decima, quandocumque Jesus Christus nominatur.
Et omnes iste inclinationes fiunt supra medium altaris.
Item, vertens se ad populum, cum dicit: Orate, fratres, vel Obsecro vos, etc., parum se inclinat.
(M11) Item nota quod sacerdos osculatur altare: primo, dicta oratione illa: Oramus te, Domine, ut per merita etc.; secundo, ante collectam primam, dicturus: Dominus vobiscum; tercio, post evangelium, dicturus: Dominus vobiscum; quarto, dicturus: Orate, fratres; quinto, post Te igitur, dum dicit: uti accepta habeas; sexto, post supplices, cum dicit: ex hac altaris participatione; septimo, finita oratione illa: Domine Jesu Christe qui dixisti apostolis tuis, etc. priusquam det aliis pacem; octavo, ante primam postcommunionem, cum est dicturus: Dominus vobiscum; nono, completa missa, dicta oratione: Placeat tibi, sancta Trinitas.
Et nota quod omnia oscula supradicta fiunt demissis manibus super altare.
(M12) Ante collocationem autem calicis et post perceptionem sacramenti, fiunt in medio altaris, recte super crucem in consecratione altaris de chrismate factam, facto semper prius signo crucis super loco osculando.
Post collocationem vero calicis ante perceptionem, fiunt super altare a sinistra parte calicis, prope hostiam, nullus prius facto signo crucis super loco osculando.
Sed tamen dicturus: Orate fratres ei Dominus vobiscum, finitis postcommunionibus, priusquam se vertat ad populum, producit signum crucis ante faciem suam.
Et nota quod ter osculandus est liber, scilicet quando primo ingreditur ad altare; secundo, lecto evangelio; tertio, ante canonem crucifixi imaginem osculatur.
(M13) Circa elevationem et extentionem manuum sacerdotis, notandum est quod semper quando eas elevat sive quando stat conversus ad altare, sive quando vertit se ad populum, elevat eas mediocriter, ita quod elevatio nec excedat humeros nec nimium deprimatur, sitque distentio in latum semper moderata et equalis, ita quod dextera sit ante dextrum humerum et sinistra ante sinistrum, extensis utriusque manus digitis sed non disjunctis.
(M14) Item nota quod septem vicibus populus salutatur in missa; primo, ante primam collectam; secundo, ante evangelium; tercio, ante offertorium; quarto, ante prefationem, quando sacerdos dicit: Per omnia secula seculorum.
Dominus vobiscum; quinto, cum dicit: Pax Domini sit semper vobiscum; sexto, ante primam postcommunionem; septimo, ante Ite, missa est; octavo, ut quidam dicunt, post offertorium, nam dicturus: Orate, fratres, etc., debet predicere in silentio Dominus vobiscum.
Verumtamen licet quos salutamus faciem eis regulariter representemus, tamen in quinque duntaxat ex premissis salutationibus sacerdos ad populum se convertit.
Non enim in illa que fit ante evangelium, nec in illa que fit ante prefationem, nec in illa que fit ante pacis osculum, se convertit.
(M15) Postquam autem sacerdos altare et librum evangeliorum fuerit osculatus, accipit, ante medium altaris, turribulum de manu diaconi et incensat altare, incipiens ab ejus medio, contra faciem suam, et primo incensat partem dexteram et postea incensando redit ad sinistrum cornu altaris, deinde incensat sinistrum latus et transiens thurificando per partem anteriorem redit demum ad dextrum cornu altaris.
Thurificato autem altari, restituit turribulum diacono, si adsit, qui, osculata ejus manu et recepto turribulo, thurificat ipsum sacerdotem trahendo ei planetam a parte anteriori et postea, secundum morem quarumdam ecclesiarum, incensat circumcirca altare.
(M16) Sacerdos vero in dextro cornu altaris residens incipit ibi dicere, per se vel cum ministris si adsint, sine nota, introitum et Kyrie eleison et interim sibi debet planeta super humeros et a parte anteriori parari et alia etiam indumenta.
Quibus dictis, sedeat cum ministris ad dextrum latus altaris.
Cantatis autem a choro introitu et Kyrie eleison, surgit et accedens ante medium altaris, manus super illud deponit et postea, sursum oculos levans, incipit, manibus ante humeros elevatis: Gloria in excelsis Deo, si dicendum sit.
Quo finito vel, si dicendum non sit, non incepto, osculatur medium altaris facto prius cum manu dextera crucis signo super illud et, postea, junctis manibus, vertens se ad populum, dicit ad illum: Dominus vobiscum.
Quo dicto, convertens se ad medium altaris, dicit ibi: Oremus.
(M17) Et nota quod quandocumque vertit se ad populum, debet se vertere a dextra parte et, quandocumque se ad altare convertit, per eadem partem se ad illud convertit, nisi tunc quando ante secretam dicit: Orate, fratres, et quando, missa finita, populum benedicit, tunc enim a sinistra parte altaris se convertit ad illud.
(M18) Item nota quod in quacumque parte altaris sacerdos stat, diaconus et subdiaconus retro post eum stare debent, parati ad ministerium oportunum et quandocumque et in quacumque parte altaris se ad populum vertit, illi, a tergo ejus stantes, ad populum se similiter vertere debent et, eo ad altare se convertente, ipsi similiter se convertunt.
Dicto autem Dominus vobiscum, diaconus statim se ad sacerdotem vertit, priusquam ille se ad altare convertat et planetam ei a parte anteriori trahit et sacerdos ad altare conversus, dicto Oremus, mox transiens ad dextrum ejus cornu, ubi est liber, dicit ibi et terminat collectam vel collectas, si plures dicantur, et ille semper dici debent in numero dispari, videlicet una vel tres vel quinque, nec multum expedit plures dici.
Quibus cum nota dictis, dicere poterit submisse orationes pro se, videlicet illam: Omnipotens sempiterne Deus qui me peccatorem sacris altaribus, etc., vel alias, sicut sibi placuerit, et etiam illam collectam Augustini communem pro vivis et mortuis: Omnipotens, sempiterne Deus, qui vivorum, etc.
Quando vero dicendum est: Flectamus genua, sacerdos, stans ad dextrum cornu altaris et se ad populum non vertens, incipit absolute: Oremus, sive Dominus vobiscum et, facto modico intervallo, postquam dictum est: Flectamus genua et Levate, dicit collectam.
Qua finita, legitur lectio una vel plures, singulis lectionibus singulas premittendo collectas.
In quibus omnibus idem modus servetur, preterquam in ultima oratione, que epistolam immediate precedit, in qua semper, ut dictum est, se vertens ad populum dicit: Dominus vobiscum.
(M19) Deinde legitur epistola que, in missa solemni, in medio ecclesie legi debet super pulpitum seu ambonem excelsum, ita quod legens recte versus altare seu orientem respiciat.
In privatis vero missis et pro defunctis, epistola in presbyterio juxta altare dici debet, ita quod legens epistolam contra faciem altaris stet et ipsum altare seu orientem recte respiciat.
Et, si episcopus adsit, lecta epistola, is qui eam legit, ferens librum clausum ante pectus, genu flectit coram illo.
Episcopus vero super librum dexteram manum ponit et ille eam osculatur, quo facto pontifex illum benedicit et ille, erectus, librum deponens, ad locum suum redit.
In missa tamen pro defunctis, non venit subdiaconus ad osculum manus.
Dum vero legitur epistola, sacerdos vel diaconus, si adsit extendat super altare illam pallam corporalem que calici subponitur in altari, ita quod longitudo illius in longum extendatur altaris, non tamen propter pulverem usque ad oblationem calicis explicetur.
Quo peracto, sacerdos, in missa solemni pergit ad sedem.
(M20) Lecta igitur epistola, in missa solemni, perlectisque in sede cum ministris graduali et aliis que ante evangelium sunt dicenda, subdiaconus parat calicem, infundendo vinum sine aqua in illo et patenam, cum hostia superposita, illi superponendo, et utrumque decenter mapula munda operiendo et sic paratum vel super altare vel in alio loco honesto collocat.
Quo facto, redit cum aliis ad sedendum.
In missa vero privata, ipse sacerdos potest parare predicto modo calicem priusquam missa incipiatur, vel post predicationem vel post evangelium, prout siibi magis fuerit oportunum.
(M21) Finito Alleluia quod in alto loco dici debet, vel etiam graduali quod in gradibus ante altare cantari debet, seu tractu, quando non dicitur Alleluia qui tractus in loco demisso dici debet, diaconus, si adsit, genu flectens coram altari, dicit, manibus junctis, orationem illam: Munda cor meum, etc. et sacerdos interim mittit incensum sibi ab acolyto ministratum in turribulo, dicens: Odore celestis inspirationis accendat Dominus corda et corpora nostra ad audienda et implenda evangelii sui precepta, signum crucis faciens super illud vel, si episcopus adsit, ipse benedicit incensum et in turribulo ponit.
Diaconus vero, dicta premissa oratione: Munda cor meum, etc., accipit librum evangeliorum de medio altaris, qui prius ibi per acolytum positus erat et, ferens librum ipsum ante pectus, super sinistram manum dextera superposita, conversus ad sacerdotem vel ad episcopum, si sit ibi, capite inclinato, petit benedictionem ab illo, dicens submisse: Jube, Domine, benedicere, quem sacerdos vel episcopus, si adsit, signo crucis signans, dicit: Dominus sit in corde tuo et in labiis tuis, etc.
Deinde diaconus, benedictione accepta, ferens librum clausum ante pectus, precedentibus eum primo loco thuriferario et secundo loco ceroferariis vel e converso, si malint, pergit, per dexteram partem chori, ad pulpitum ubi, in loco eminenti, evangelium legi debet, subdiacono eum sequente et nil ferente; in quibusdam tamen ecclesiis fert pulvinar.
Et diaconus salutans populum incipit alta voce: Dominus vobiscum, et dicens Sequentia vel Initium sancti evangelii, signat librum et se ipsum in fronte, in ore et pectore, signo crucis et thurificat librum.
Deinde legit evangelium versus aquilonem super aquilam.
Subdiaconus vero, dum ille legit, sinistram manum vel pulvinar libro subponit, ceroferariis et thuriferario in medio eorum et cuncto populo facies versas ad ipsum diaconum legentem habentibus.
Finito evangelio, diaconus, facto ante faciem suam signo crucis, osculatur librum et revertitur ad sacerdotem vel episcopum, primo, si adsit, precedente eum subdiacono immediate et librum evangeliorum clausum ferente, et incensetur per diaconum sacerdos et episcopus, si adsit, et ipse osculetur evangelium quod lectum est, dicens: Pax Christi, quam nobis per evangelium suum tradidit, confirmet et conservet nos in vitam eternam, Amen.
Si vero non adsit diaconus, ipse sacerdos, antequam legat evangelium, inclinatus supra medium altaris, dicit: Sit Dominus in corde meo, etc., Munda cor meum etc., et mox, transiens ad sinistrum cornu altaris et se signaculo crucis signans, legit ibi evangelium.
Quo finito, osculatur librum, dicens: Pax Christi, etc. ut supra proximo, vel, si velint, eundo et redeundo subdiaconus immediate diaconum precedat.
In missa tamen pro defunctis non legitur evangelium in loco eminente sed in demisso, scilicet in presbyterio prope altare, nec tunc ad evangelium thurificatur, nec liber osculandus pontifici offertur, quamvis legens evangelium illum, si velit, valeat osculari.
(M22) Deinde, reversus ad medium altaris, depositis super illud manibus, incipit, manibus elevatis, alta voce: Credo in unum Deum, si est dicendum.
Quo dicto, vel si non sit dicendum non incepto, osculatur altare et, junctis manibus, vertens se ad populum, dicit ad illum: Dominus vobiscum, et mox conversus, dicit in medio altaris: Oremus et, statim transiens ad dextrum cornu, legit ibi offertorium et lavat et tergit manus dicens: Largire sensibus nostris, Omnipotens Deus, ut sicut abluuntur exterius, etc.
Deinde, ad medium altaris reversus, offert hostiam super patenam inter manus elevatam in altum, dicens orationem illam: Suscipe, Sancte Pater, etc. vel aliam; qua dicta, hostiam decenter collocat super corporale ad sinistrum latus calicis vel inter se et calicem prout magis elegerit.
Post hoc, conversus ad acolytum tenentem ampullam cum aqua, benedicit super illam, dicens: Ab illo benedicatur cujus spiritus super eam ante mundi exordium ferebatur et, accepta ampulla de manu acolyti osculantis manum ejus, fundit in terra parum de ipsa aqua et mox ponit aquam in calice quem tenet in manu sinistra, minus tamen quam sit ibi de vino, ita quod absorberi possit a vino.
Quo facto, deponit calicem ad latus altaris et, junctis ante pectus manibus, dicit orationes illas: Deus qui humane substande dignitatem, etc. et illam: Ex latere Christi sanguis et aqua exisse, etc. vel alias.
(M23) Vel si diaconus adsit, ipse cum utraque manu calicem tenet, dum ille aquam fundit et ponit et premissas orationes dicit.
Quo facto, sacerdos calicem de altari vel de diaconi manibus acceptum, in altum cum ambabus manibus elevatum, erectis ad celum oculis, offert, dicens: Offerimus tibi, Domine, calicem, etc.
Et tunc diaconus dicit: Acceptum sit Deo omnipotenti sacrificium istud.
Immola Deo sacrificium, etc. ut infra.
Vel ipsemet diaconus offert calicem modo premisso, utroque simul dicente: Offerimus tibi, Domine, etc.
Qua oratione dicta, sacerdos vel diaconus, si ipse offerat, producto cum calice quem tenet in manu dextera, signo crucis supra corporale, cum collocat super illud vel ad dextrum latus hostie vel recte post hostiam, ita quod hostia sit media inter calicem et sacerdotem, prout magis elegerit et statim, cum palla corporali illum cooperit diaconus vel sacerdos.
(M24) Si autem episcopus adsit misse, tunc priusquam hostiam sacerdos offerat, ipse vel diaconus, si adsit, ampullam cum aqua illi ostendit, dicens: Benedicite, et ille benedicit, ut premissum est.
Deinde, aqua in calice missa, ut supra, sacerdos patenam cum hostia calici superponit et vel ipse vel diaconus calicem simul cum patena et hostia ei similiter ostendit, dicens: Benedicite.
Episcopus vero, signo crucis facto, benedicit, dicens: Benedictionis et consecrationis angelus, virtute Sancte Trinitatis, descendat super hoc munus.
Quo facto, sacerdos offert et collocat prius hostiam et postea calicem, ut premissum est.
In missa vero pro defunctis, sacerdos incipiens dicere: Hostias et preces quas tibi, Domine, laudis offerimus etc. tenet in altum calicem simul cum patena et hostia superposita, et mox deponit simul super altare et tunc singulatim offert et deponit utrumque, ut premissum est.
(M25) Collocato autem et cooperto calice, sacerdos, ante altare inclinatus, dicit orationem illam: In spiritu humilitatis, etc. deinde, se erigens, dicit orationem illam: Veni sanctificator, etc. et dicens in illa benedic, etc. facit unum signum crucis communiter super hostiam et calicem.
Calicis et hostie oblatione facta, convertens se ad ministros, benedicit thus sibi a subdiacono oblatum, dicens: Per intercessionem beati Michaelis archangeli, etc. vel aliam.
Dicens enim in predicta oratione: Benedicere, etc. tunc producit super illud signum crucis et benedictum thus, in turribulo quod a diacono tenetur, ponit.
Turribulo autem de manu diaconi, cum osculo manus, accepto, stans ipse ante medium altaris, elevat illud in altum, manibus junctis, dicendo orationem illam: Incensum istud a te bendictum, etc. vel aliam.
(M26) Postea facit cum turribulo ter crucem communiter super hostiam et calicem dicendo ter versum illum: Dirigatur, Domine, etc., ita quod recta pars crucis ducatur super hostiam tantum, transversa vero primo super hostiam, deinde super calicem, et hoc observatur in omnibus crucibus que simul et communiter super hostiam et calicem producuntur et rectius fieri videtur.
Hoc autem fit quando hostia ad sinistrum latus calicis manet.
Deinde circumferat ter ipsum thuribulum in girum circa hostiam et calicem.
Et postea prosequendo illos versus: Elevatio manuum mearum, etc. usque ad finem illius versus: Non declines cor, etc. thurificet totum altare, incipiens in medio, contra faciem suam et, procedens ad dexteram partem.
Et postea rediens inde procedat ad sinistram, deinde a sinistro latere altaris procedat thurificando per anteriorem partem usque ad dextrum latus.
Postea rediens ad medium altaris thurificando semel thurificet producendo simul et communiter signum crucis super hostiam et calicem et postea ter thurificet ante illa.
Thurificatione expleta, restituit turribulum diacono dicens orationem illam: Accendat Dominus, etc. et ille, cum osculo manus eo recepto, thurificat sacerdotem, trahens planetam a parte anteriori.
Et si velit, et nunc et in prima thurificatione, thurificet altare per circuitum, primo a parte dextera, deinde a sinistra, postea thurificet digniores personas astantes.
Thuriferarius vero ipsum et alios ministros et populum thurificet prout viderit faciendum.
Sane quando celebratur pro defunctis, thurificato altari et sacerdote vel episcopo, nullus alius thurificari debet.
Altari thurificato, sacerdos oblationes a populo recipit.
In quibusdam tamen ecclesiis prius oblationes recipit et postea altare thurificat, quod rectius fieri videtur ut sic immediate, post altaris thurificationem, populus thurificetur.
(M27) Hiis igitur peractis, sacerdos ad dextrum altaris cornu transiens, lavat digitorum summitates et cum illis labia, dicens: Lavabo inter innocentes, etc. ut audiam vocem, etc., et ex tunc cum pollicibus et indicibus cum quibus tractare debet sacram hostiam nihil aliud tangat usque post factam communionem, sed et calicem et patenam et alia que tangere oportuerit, cum reliquis digitis tangat.
Lotis itaque et diligenter extersis digitis, inclinet se ante medium altaris, dicens orationem illam: Suscipe, sancta Trinitas, etc. vel: Aperi, Domine, os meum ad benedicendum nomen sanctum tuum, munda cor meum ab omnibus vanis et nequissimis cogitationibus ut exaudiri merear deprecans te pro me et pro populo tuo quem elegisti tibi.
(M28) Quod dicta, erectus et manibus super altare depositis osculatur illud super corporale, prope sinistram partem hostie et mox, facto ante faciem signo crucis, disjunctis spacio medii palmi ab invicem manibus, vertit se ad populum; tunc, junctis ante pectus manibus, dicit, voce demissa, ita tamen quod audiri a circumstantibus possit: Orate, fratres, etc. vel Obsecro, etc.
Que dicendo convertit se ad altare ex parte sinistra, ut premissum est.
Diaconus vero et populus, postquam dixit: Orate, fratres, etc. dicunt: Immola Deo sacrificium laudis et redde Altissimo vota tua, ipseque tuus pius et misericors adjutor et exauditor existat, mittat tibi auxilium de sancto et de Sion tueatur te; memor sit omnis sacrificii tui et holocaustum tuum pingue fiat.
(M29) Conversus igitur sacerdos ad altare, ut premissum est, et stans ante medium altaris et respiciens crucifixum, dicit, junctis manibus: Suscipe, Domine, sacrificium de manibus meis ad laudem et gloriam nominis tui, ad utilitatem quoque meam totiusque Ecclesie sancte tue.
Deinde, respiciens librum, manibus ut prius ante humeros elevatis, dicit secretellas et in fine ultime secretelle, dicens: Per omnia secula seculorum, elevatis altius et junctis manibus, et insuper sursum erectis oculis, mox manus super altare deponit et, post modicam horam, elevata voce, incipit: Per omnia secula secutorum, et dicens: Sursum corda, in altum respicit et sursum manus elevat, sed dicens: Gratias agamus, jungit manus.
Quo dicto eas ad primum statum reducit, parum inclinans prosequendo prefationem.
(M30) Prefatione finita, dicens: Supplici confessione dicentes, rursus in altum elevat et jungit manus, inclinans paululum, sicque super altare mediocriter inclinatus, dicit, voce submissa, cum ministris vel per se, si illi non sint: Sanctus, sanctus, et dicens: Benedictus qui venit, etc. signat se.
Quo dicto, diaconus, sumens patenam de altari, tradit eam subdiacono qui illam in munda mapula involutam tenet in manu dextera elevatam, stans retro sacerdotem post diaconum donec finiatur Pater noster.
In quibusdam tamen ecclesiis, detecta tenetur vel in missa non solemni ipse sacerdos mox, post hostie oblationem, sub palla corporali a dextra parte pedis calicis, revolutam abscondit.
(M31) Sacerdos autem, dicto Sanctus, sanctus, in quibusdam ecclesiis, inclinatus ante medium altaris, dicit secrete ter: Propitius esto, Domine, huic peccatori, percutiendo ter pectus cum tribus digitis dextre manus absque pollice et indice, dicit etiam orationem: Aperi, Domine, os meum ad benedicendum nomen sanctum tuum mundaque cor meum ab universis vanis et nequissimis cogitationibus ut exaudiri merear, orans pro populo quem elegisti tibi.
Postea, erectus, osculatur in libro imaginem crucifixi.
Deinde, erectus, elevatis in altum et junctis manibus, continuo se sic junctis manibus, coram medio altaris reverenter inclinat, incipiens, voce submissa: Te igitur, etc. et dicens: ac petimus, erigit se et, depositis manibus super altare, dicens: uti accepta habeas, osculatur illud juxta hostiam a parte sinistra.
Deinde, dicens: Hec dona, hec munera, hec sancta sacrificia illibata, facti tres cruces continue et communiter, tam super hostiam qua super calicem.
(M32) Subsequenter, elevatis et extensis ante humeros manibus, ut premissum est, canonem prosequitur.
Et cum dixerit: Memento, Domine, famulorum famularumque tuarum, subsistit paululum in mente cogitans et habens memoriam vivorum pro quibus specialiter orare intendit: illa enim oratio commemoratio est pro vivis et postea resumit verba illa et omnium circumstandum, etc.
Deinde prosequitur canonem usque ad orationem illam: Hanc igitur oblationem, quam dicit respiciens hostiam mediocriter inclinatus post hoc prosequitur usque ad orationem.
Quam oblationem, etc. et ibi dicens: Benedictam, ascriptam, ratam, facit continue tres cruces communiter super hostiam et calicem.
Item, postea dicens: Rationabilem, acceptabilemque facere digneris, manus ante humeros elevat sicut prius.
Dicens vero: Ut nobis corpus et sanguis, facit iterum duas cruces distincte, primam super hostiam tantum et secundam super calicem tantum.
Dicendo autem postea: Dilectissimi filii tui, etc. elevatis et junctis manibus ante faciem, suspicit paulisper in altum et mox, parum supra altare inclinatus, tergit plane super pallam corporalemnpollices et indices, incipiens: Qui pridie, etc.
Et dicens: Accepit panem, elevat parum hostiam ab altari, ducens plane ejus circumferencias inter duos digitos ut pulverem et particulas non habentes amoveat.
Sicque parum inclinatus supra altare et tenens illam inter pollices et indices et dicens: Elevatis oculis in celum, elevat et ipse in altum oculos.
Item, dicens postea: Benedixit, facit sollemniter signum crucis super ipsam hostiam cum dextera manu et prosequitur canonem, proferens devote et bene distincte singula verba consecrationis, sepe in libro respiciendo, quantumcumque illa mente tenus sciat.
Quibus dictis, ipse primus cum mediocri inclinatione et reverenti devotione, adorat sacrum Domini corpus.
Et postea reverenter elevat in altum, ita quod a populo videri et adorari possit, et mox in loco suo reponit, reverenter junctis manibus, illi inclinans et dicens, si velit: Salve, lux mundi, verbum patris, hostia vera, caro, deitas integra, verus homo.
(M33) Deinde incipiens: Simili modo, etc., ipse vel diaconus discooperit calicem et mox sacerdos illum cum utraque manu accipit, et dicens: Accipiens et hunc preciarum calicem, parum illum elevat ab altari et dicens: Item tibi gratias agens, illum iterum super altare deponit.
Dicens vero: Benedixit, producit sollemniter super illum cum manu dextera signum crucis, tenens ipsum cum sinistra.
Et rursus dicens: Accipite et bibite, illum parum elevat ab altari et sic elevatum tenet, donec dixerit: In remissionem peccatorum.
Quo dicto, illum iterato in altari deponit et reverenter inclinando adorat et deinde ipse vel diaconus, si due palle corporales habentur, cum altera illarum illum operit et opertum devote in altum elevat ut a populo videri et adorari possit et mox illum caute in loco suo reponit, dicens: Hec quocienscumque feceretis, etc. et, depositum, junctis manibus, reverenter inclinatus, adorat, dicens, si velit: Ave, sanguis Christi qui effusus es pro redemptione generis humani.
Qui vero, secundum morem suum, unam tantum pallam habent calicem discoopertum elevant et statim depositum operiunt.
(M34) Et nota quod, ab hoc loco usque ad ultimam purificationem digitorum, sacerdotis jungendi sunt pollices cum indicibus, preterquam in signationibus et cum tangitur corpus Domini.
Ante hunc vero locum et post dictam purificationem, cum elevat et extendit manus, pollices parum separantur ab indicibus, ceteris digitis decenter sibi invicem copulatis.
(M35) Post hec, prosequitur orationem illam: Unde et memores, etc. et dicens: Tam beate passionis, extendit in longum brachia in modum crucis, Christum crucifixum brachiorum extensione, oculis etiam et corporis dispositione pretendens et, post paululam horam, dicens: Necnon et ab inferis gloriose resurrectionis, manus convenienter, sicut prius, elevatas ante humeros reducit.
Deinde dicens: Sed et in celos gloriose Ascentionis parum manus altius elevat et oculos in celum dirigit, mox illas ad priorem statum reducens.
Post hec, dicens: Hostiam puram, hostiam sanctam, hostiam immaculatam, facit continue tres cruces communiter supra corpus et sanguinem, deinde duas distincte unam supra corpus tantum, dicens: Panem sanctum et aliam supra calicem, dicens: Et calicem salutis.
Consequenter, dicens orationem: Supra que propicio, etc. jugiter et reverenter prospicit ipsum Domini corpus.
(M36) Item, incipiens orationem: Supplices te, etc., facta cruce cum brachiis ante pectus, inclinat se profunde reverenter ante medium altaris et dicens: Ex hac altaris participatione, erigit se et, manibus dimissis super altare, osculatur illud in duobus vel, secundum alios, in tribus locis, a sinistra parte hostie, prope ipsam.
Item dicens: Filii tui corpus, facit unum signum crucis super corpus et dicens: Et sanguinem, facit aliud super calicem; dicens etiam: Benedictione celesti, signat seipsum magno et profundo crucis signo.
Dicens autem orationem: Memento etiam, Domine famulorum, manibus ante humeros elevatis ut prius, agit memoriam pro defunctis, sicut de vivis premissum est.
Dicto enim: Et dormiunt in somno pacis, subsistit paululum, recolens et in mente habens mortuos pro quibus specialiter orare intendit, et post ea resumit verba illa: Ipsis, Domine, et omnibus, etc.
(M37) Item, incipiens orationem: Nobis quoque peccatoribus, tundit pectus suum cum tribus digitis dextre manus, sine pollice et indice, aliquantulum elevans vocem suam et dicens inferius: Per Christum Dominum nostrum, non respondet: Amen, sed continue dicit: Per quem hec omnia, etc. quia illud de fine precedentis dependet.
Consequenter, dicens: Sanctificas, vivificas, benedicis, facit continue tres cruces communiter super hostiam et calicem.
(M38) Et nota quod ante canonem fit una crux communiter super hostiam et calicem, scilicet quando in oratione: Veni, sanctificator, etc. dicitur: Benedic hoc.
Sub canone vero sacrificium sex vicibus signatur: prima vice, ter ubi dicitur: Hec dona, hec munera, etc.; secunda vice, quinquies ubi dicitur: Quam oblationem tu Deus, etc.; tercia vice, bis, primo in: Qui pridie, cum ibi dicitur: Benedixit; quarta vice, quinquies ubi dicitur: Hostiam puram, etc.; quinta vice, bis ubi dicitur: Filii tui corpus et sanguinem; sexta vice, ter ubi dicitur: Sanctificas, vivificas, etc.
Sic ergo sacrificium signatur semel ante canonem et vicesies sub canone.
Cum ipsa autem eucharistia signatur ter: primo quinquies, cum dicitur: Per ipsum et cum ipso, etc.; secundo, cum particula hostie, ter cum dicitur: Pax Domini sit; tercio semel cum patena in qua jacet corpus Domini, quando vult sumere ipsum corpus vel cum ipso corpore, quando ipsum tenet in manu.
Et sic novies cum ipso corpore Domini signatur.
(M39) Factis igitur premissis tribus crucibus super: Sanctificas, vivificas, etc. mox ipse vel diaconus discooperit calicem et, junctis manibus, parum inclinatus, adorat corpus Domini dicens, si velit: Ave, rex noster, fili David, miserere nobis, beatus venter qui te portavit et ubera que succisti, vel aliud, sicut placuerit.
Quo facto, erectus dicens: Et prestas nobis, accipit reverenter hostiam cum pollicibus et indicibus et eam super os calicis portat et cum ea signat ter super sanguinem.
Dicens enim: Per ipsum, facit primam crucem supra os calicis; dicens vero: Et cum ipso, facit secundam crucem a labio calicis usque ad labium; item dicens: Et in ipso, facit terciam crucem intus in fundo calicis, prope sanguinem.
Post hoc, facit alias duas cruces cum hostia inter se et calicem: primam, dicens: Est tibi Deo omnipotenti; secundam, dicens: In unitate Spiritus Sancti; quidam tamen non faciunt hanc secundam.
Recta pars prime crucis incipit a medio oris calicis et producitur recto diametro versus pectus sacerdotis; item recta pars secunde crucis incipit a labio calicis et producitur deorsum usque ad ejus pedem, inter se et calicem.
Quo facto, dextrum latus calicis exterius tangitur a quibusdam cum hostie summitate, dum dicitur: Omnis honor et gloria.
Postea, reportans corpus Domini supra os calicis, tenet ibi cum pollicibus et indicibus et, sic parum elevato calice ab altari cum utraque manu, dicit: Per omnia secula, etc.
Dicendo autem: Oremus, preceptis salutaribus, etc. reponit calicem et hostiam in locis suis et reverenter manibus junctis illis inclinat et mox corporale calici vel ipse vel diaconus superponit.
(M40) Et deinde, incipiens Pater noster, manus ante humeros elevat, sicut prius.
Non tamen improbandus est mos illorum qui calicem cum hostia parum ab altari, ut premissum est, elevatum tenent donec dicant: Sicut in celo, et tunc parum magis illum elevant et dicentes: Et in terra, super altare deponunt et tunc subdiaconus patenam velatam revelat.
Finito Pater noster, discooperit calicem et, incipiens orationem illam: Libera nos, quesumus, Domine, facto crucis signo super patenam, accipit eam vel de altari vel de manu diaconi, si sit ibi, accipientis eam de manu subdiaconi, et tenet eam in manu dextera mediocriter elevatam donec dicat: Malis preteritis; quod dicens, tangit cum ora patenam quam cum utraque manu tenet, pedem calicis.
Et dicens: Presentibus, tangit latus calicis; dicens vero: Et futuris, tangit calicis summitatem.
Quo facto, tenet patenam iterum elevatam, ut prius, donec dicat: Intercedente beata Dei genitrice Maria, que dicendo facit cum ea ante se amplissimum crucis signum, deinde tenet eam similiter iterum elevatam donec dicat: Da propicius panem, que dicendo osculatur eam in superiori ejus summitate.
Quo facto, statim, dicens: Ope misericordie tue adjuti, cum summitate ipsius patene tangit continue summitatem et latus et pedem calicis.
Post hec, dicto: Ab omni perturbatione securi, reverenter inclinatus, submittit patenam hostie et eam diligenter collocat super oram illius.
Deinde, calice discooperto per eum vel per diaconum, si adsit, inclinatus, junctis manibus, adorat reverenter corpus Domini et mox, dicens: Et a peccato simus semper liberi, illud recipiens de patena, cum ambabus manibus reportat supra os calicis, dicens: Et ab omni pertubatione securi.
(M41) Quo facto, dicens: Per eumdem Dominum nostrum, etc. frangit hostiam per medium supra sanguinem et partem mediam que est in dextera manu ponit in medio patene, juxta pedem calicis manentis.
Dicens vero: Qui tecum vivit et regnat, subdividit iterum per medium aliam mediam partem que in sinistra remansit, et dicens: In unitate Spiritus Sancti, particulam que remanet in sinistra manu unit et conjungit illi parti que est in patena, revolvens patenam donec brachia seu cornua hostie sic conjuncte respiciant calicem.
(M42) Deinde erectus tenens cum pollicibus et indicibus alteram particulam que remansit in dextera, supra os calicis et parum calicem ab altari elevans, dicit, voce magis quam prius aliquantulum elevata: Per omnia secula seculorum.
Quo dicto, iterum calicem deponit et mox, dicens: Pax Domini, etc. signat ter intra calicem, super sanguinem, cum dicta particula que in dextera manu tenetur; primo dicens: Pax Domini, secundo dicens sit semper, tercio dicens vobiscum.
Quo facto, mittit particulam ipsam in sanguine, dicens: Fiat commixtio et consecratio, etc. vel Hec sacrosancta commixtio, etc.
(M43) Particula igitur hostie in calice missa et calice per eum vel per diaconum cooperto, inclinatus parum super altare et manibus ante pectus junctis, inspiciens reverenter eucharistiam, dicit ter Agnus Dei.
Deinde, inclinatus ante medium altaris et manibus junctis, ipsam eucharistiam devote aspiciens, dicit orationem: Domine Jesu Christe qui dixisti apostolis, etc.
Qua finita, erigens se, recipit pacem ab altari juxta patenam, a sinistra parte ipsius vel, si malit, osculatur oram ipsius patene vel labium calicis, dicens: Pax Christi et Ecclesie habundet semper in cordibus nostris.
Amen; et mox, conversus ad diaconum, dat illi pacem vel aliis, prout fuerit faciendum, dicens: Pax tecum et ille respondet: Et cum spiritu tuo.
Si qui tamen adsunt qui in fine misse communicare habeant, non debent pacem recipere.
In missa tamen pro defunctis, in qua pax non datur, non debet dicere predictam orationem: Domine Jesu Christe qui dixisti apostolis nec osculari altare vel patenam vel labium calicis.
Deinde, iterum junctis manibus, inclinatus ante altare et eucharistiam reverenter inspiciens, dicit orationes: Domine Jesu Christe, fili Dei vivi, etc. et Perceptio corporis, etc.
Quibus dictis, erigens se et dicens: Panem celestem, etc. reverenter accipit patenam cum hostia et, tenens eam inter sex digitos parum ab altari elevatam, devote prospiciens ipsum corpus Domini, dicit ter: Domine, non sum dignus, etc. et postea dicit: Corpus Domini nostri Jesu Christi, etc.
Quibus dictis, signat se solemniter cum ipsa patena in qua jacet ipsa hostia et mox, tenens patenam cum hostia, non cum manu sed cum lingua, illam sumit et, dum eam in ore tenuerit et dentibus anterioribus, ore tamen clauso, atterit, patenam ante os prope tenet ne aliqua particula ex ore forte procedens alio cadat.
Subsequenter, vel ipse vel diaconus, si adsit, calicem discooperit et, si que reliquie vel pulvis hostie in patena remanserit, eas cum pollice vel indice dextere manus in calicem diligenter deponit et patenam seorsum super altare ponit.
Liceat tamen quibus magis placuerit duas partes hostie quas diximus ponendas esse super patenam, inter indicem et pollicem sinistre manus super calicem discoopertum tenere, et cum parte alia quam in dextra manu tenet, dicens: Pax Domini, simili signa facere et, illa in calice missa, mox alias duas in dextra manu transferre.
Et facto prius cum illis ante se signo crucis illas de manu supra calicem reverenter in ore sumere debet dicendo: Panem celestem accipiam, etc.
Primus tamen sumendi modus expedicior et securior videtur et secundum romanum ordinem approbatur.
(M44) Deposita itaque patena, accipit calicem per medium reverenter cum utraque manu, dicens: Quid retribuam Domino, etc.
Calicem salutaris, etc.
Laudans invocabo, etc.
Quibus dictis, signat se cum calice et sanguine, dicens orationem: Sanguis Domini nostri Jesu Christi, etc. et ex hunc sumit sanguinem cum particula hostie que est in calice.
Et nota quod sumit sanguinem ipsum in tribus haustibus et decenter non pluries hauriendo vel suggendo vel lambendo vel magnam partem calicis in ore ponendo, prout quidam faciunt, quod satis indecens est videre.
(M45) Sumpto igitur sanguine, tenens calicem cum utraque manu et diligenter inspiciens utrum aliqua stilla sanguinis in quacumque parte calicis remanserit, mox transit ad dextrum cornu altaris vel, quod magis idoneum est, stans ante altaris medium, volvit se parum et modeste versus ministros in dextro comu altaris constitutos et poni facit modicum de vino in calice, sumens illam purificationem calicis in duobus haustibus, lavans os honeste cum illa, nisi eadem die aliam missam celebraturus sit, quia tunc sumere non debet ut supra in titulo: De divinorum officiorum celebratione legitur.
(M46) Deinde, tergit honeste labia sua cum indicibus, primo cum summitate indicis dextre manus et mox cum summitate indicis manus sinistre Deinde cum summitate pollicis dextre manus extergit decenter exterius latus calicis, quantum sanguinem sumendo in os intravit et mox, cum summitate pollicis manus sinistre, caute et decenter tergit summitatem sive oram calicis que in os intravit.
Subsequenter primo parum vini et postea parum aque funditur super indices et pollices ejus que purificatio digitorum super calicem facta excussis diligenter et bene inibi digitis, ne aliqua stilla eis inhereat, in calice dimittitur.
Et, postea, lavat cum aqua digitos vel super piscinam vel super aliud decens vas, et aqua lotionis in piscinam mittitur et digiti mapula munda terguntur.
Interim autem, dum digitos perfundit, lavat et tergit, dicit orationes illas: Quod ore sumpsimus, Domine, etc.
Corpus tuum, Domine, etc. vel alias.
(M47) Quibus factis et dictis, sumit cum diligentia perfusionem digitorum que in calice remansit et demum, cum panno illo cum quo semper calix interius tergitur, primo patenam in loco ubi hostia stetit et postea, os sive labia detergit.
Nec approbandum videtur, sed pocius ridiculosum est quod quidam sacerdotes, post digitorum perfusionem, indices et pollices in ore ponunt et multo studio suggunt.
Liceat tamen quibus magis placuerit perfusionem digitorum cum vino et aqua immediate recipere et, ea recepta, digitos super calicem cum aqua lavare et, tam eis quam ore honeste detersis, aquam lotionis in piscinam fundere et postea, coram medio altaris inclinando, orationes illas: Quod ore et Corpus tuum, Domine, dicere.
(M48) Post hoc, corporali per sacerdotem vel per diaconum, si adsit, plicato et reposito, dicit cum ministris, si adsint, vel per se ipsum, in dextro cornu altaris, communionem et postea dicit tacite complendas sive postcommuniones seu orationes pro se et pro vivis et mortuis, correspondentes illis quas in principio misse tacite dixit Quo facto, revertitur ante medium altaris et in loco altaris ubi calix fuit signo crucis impresso et eo deinde osculato, erigens se, dimissis super altare manibus et mox ante pectus junctis, se volvit ad populum et, elevatis ante humeros et super populum extensis, ut prius, manibus, dicit: Dominus vobiscum, et eo se volvente, similiter diaconus et subdiaconus se volvunt; deinde, se ad medium altaris convertit, dicens: Oremus, prius tamen quam sacerdos se ad altare convertat, diaconus ad eum conversus planetam seu casulam paululum a parte anteriori trahit.
Et, dicto: Oremus, transiens ad dextrum cornu altaris, ibi dicit, alta voce, et perficit postcommuniones seu complendas dicendas correspondentes collectis in principio misse dictis et etiam orationem super populum, quando dictum est: Flectamus genua.
Dicturus autem in fine ultime collecte: Per Dominum nostrum Jesum Christum, etc., redit ante medium altaris.
Quo ibi dicto, manibus super altare depositis, facto ante faciem crucis signo, absque altaris osculo, junctis ante pectus manibus, conversus ad populum, manibus elevatis ut prius, dicit: Dominus vobiscum et Ite, missa est, vel diaconus si sit ibi.
Sed Benedicamus et Requiescant in pace debet dicere ad altare conversus.
(M49) Missa vero completa, saltem in dominicis diebus, volvens se ad populum, benedicit simpliciter facto signo crucis super illum cum cruce vel cum patena vel cum corporali, ad differentiam episcopalis benedictionis que fit cum manu, dicens: In unitate Sancti Spiritus, benedicat vos Pater et Filius.
Amen, vel sic: Benedicat et custodiat vos omnipotens Dominus Pater et Filius et Spiritus Sanctus.
Amen.
Post missa tamen pro defunctis, benedici non debet.
Benedictione simpliciter data, inclinatus ante altare, junctis manibus, dicit orationem illam: Placeat tibi, Sancta Trinitas, etc., licet quidam prius illa dicant.
Qua dicta, osculatur altare et deposita planeta, accedit ad episcopum, si adsit, et genuflectens coram ipso, osculatur manum ejus dexteram et ille benedicit ei cum signo crucis.
Quo facto, presbyter exuit se et lavat manus super piscinam.
(M50) In solemnibus autem missis, missa finita, accedit ad sacrarium ad exuendum se vestibus sacris, inchoans antyphonam: Trium puerorum hymnum cantemus, etc., et dicens psalmum Benedicite omnia opera totum et psalmum Laudate Dominum de celis totum; vel, in privatis missis, dicat tantum: Benedicite sacerdotes et sequentes et Laudate Dominum in sanctis, etc. et sequentes.
Deinde, repetitur predicta antiphona: Trium puerorum et dicit: Kyrie eleison, Christe eleison, Kyrie eleison, Pater noster, capitulum, Confiteantur tibi, Domine,
R: Et sancti tui,
V: Exultabunt sancti,
R: Letabuntur,
V:Sacerdotes tui,
R: Et sancti tui exulent.
V: Non nobis, Domine, non nobis,
R: Sed nomini tuo,
V: Domine, exaudi orationem meam,
R: Et clamor meus,
V: Dominus vobiscum,
R: Et cum spiritu tuo, oratio Deus qui tribus pueris, etc. et alia oratio Actiones nostras, quesumus, Domine, etc.
Ultimo, vestibus depositis, existens in camisia, lavat manus et labia et tergit.
Et si ibi fuerit episcopus, tunc, priusquam vestes deponat, accedat junctis manibus ad osculandum illi manum, et ille sibi benedicat.


(N0) De animarum atque ecclesiarum regimine et dispositione.
(N1) Quarto illa scientia ornatos vos esse oportet que in animarum atque ecclesiarum salubri regimine ac dispositione consistit.
Nullus itaque per potentiam secularem ecclesiam teneat.
Nullus propria ecclesia dimissa, ad alteram questus gratia, migret.
Nullus propriam ecclesiam, absque nostra licentia, deserat.
(N2) Nullus curam duarum ecclesiarum aut regimen duarum capellaniarum recipere aut exercere presumat, nisi una dependeat ab altera, sine nostra licentia speciali.
Nullus prior vel rector alicujus ecclesie tenere presumat in ecclesia sibi commissa, aliquem sacerdotem alterius diocesis, nisi ille prius cum litteris testimonialibus sue ordinationis seu commendaticiis sui episcopi se presentaverit coram nobis, sed nec tales in diocesi nostra talia agere presumant absque nostra licentia speciali.
(N3) Nullus plures ecclesias intitulatas teneat residendam requirentes, sed nec una inter plures dividatur.
Quicumque autem ad regimen parochialis ecclesie assumitur, nisi infra annum fiat presbyter, vacat ecclesia ipso facto.
Nullus alterius parochianum, nisi itinerantem, ad missam vel ad baptismum vel matrimonium vel ad alia ecclesiastica sacramenta, nisi in articulo necessitatis, vel nisi de proprii licentia sacerdotis, admittat, nec etiam ad confessionem, prout inter Constitutiones dicetur.
(N4) Nullus in alterius ecclesia vel parochia, absque licentia, publicas missas dicat, vel ecclesiastica sacramenta ministret, prout inter Constitutiones dicetur.
Nullus decimam vel primiciam vel oblationem alteri ecclesie debitam recipiat.
(N5) Omnibus parochianis vestris symbolum et orationem dominicam crebro insinuetis.
Ut sacramentum confirmationis ab episcopis et extreme unctionis et alia ecclesiastica sacramenta a sacerdotibus devote suscipiant quodque, episcopo parochias visitante, omnes ad ipsius visitationem conveniant, plebes vestras diligenter premonere et inducere curate.
(N6) Ut quandocumque, in divinis officiis, illud gloriosum nomen Jesus Christus vel nomen gloriose Virginis Marie recolitur, vel genua devote flectant vel saltem capita reverenter inclinent, eos sedulo admonere curate.
Inter Pascha tamen et Pentecosten, quando officium de Resurrectione agitur, nec in diebus dominicis vel festivis, nisi in elevatione seu presentia gloriosissimi corporis et sanguinis Domini nostri Jesu Christi, genua non flectant sed, erecti stantes, leviter inclinatis capitibus, orent.
(N7) Eos quoque crebro instruite ut in ecclesiis, precipue dum divina ibi aguntur officia, honeste, mature et absque cachinno, murmure ac tumultu, in silencio, divinis intendant, morentur et quibuslibet mundanis sollicitudinibus et temporalibus curis semotis, ad divina seu spiritualia dumtaxat sollicite mentes affigant et orationi ac contemplationi devote insistant.
(N8) Quodque quotiens sacerdos in misse officio se ad eos verterit, dicens: Dominus vobiscum et mox, ad altare conversus, dixerit Oremus, ita tacite dicant: Dominus orationem tuam ad nostram omniumque fidelium tam virorum quam mortuorum utilitatem pie exaudire dignetur.
Cum vero se volvens dixerit Orate vel Obsecro vos, fratres, tunc si tacite dicant: Suscipere dignetur Dominus dignum sibique gratum sacrificium de manibus tuis ad laudem et gloriam sancti nominis sui et ad nostram totiusque sancte ecclesie sue utilitatem.
Ceterum quando tundens pectus suum, dicit: Nobis quoque peccatoribus, tunc et ipsi similiter pectora sua tundentes, ita dicant: Christus pro salute nostra in cruce levatus efficiat nos concives et participes celestis regni nobis per eum in crucis passione parati.
Porro dum corpus Christi inter manus sacerdotis populo adorandum ostenditur, ita, flexis reverenter genibus, dicant: O preciosissime Christi corpus, verus Deus et verus homo qui es precium ac premium, salus, rex et lux mundi, quem omnis creatura merito collaudat et benedicit, tibi corpus meum et animam commendo devote, suppliciter et obnixe deposcens ut mihi atque consanguineis, parentibus, amicis et benefactoribus meis omnibus tribuere digneris pacem pectoris et temporis, gaudium quoque et cuncta ad anime corporisque salutem oportuna; cor insuper, spacium et facultatem penitendi et tibi digne ac laudabiliter serviendi, et tueri nos digneris a confusione, egestate et morte subitanea atque ab omni mentis et corporis adversitate, ac misereri nostri omniumque fidelium tam vivorum quam mortuorum.
Ad hec quando calix cum sanguine Christi populo adorandus ostenditur, dicant sic: O preciosissime Christi sanguis, in ara crucis pro nostra redemptione fusus, benedictus sis in secula seculorum et tue virtutis potencia sordes delictorum meorum emunda.
(N9) Jejunia Quatuor Temporum et Quadragesime et vigilias Apostolorum et alia per ecclesiam instituta necnon et dies festos plebibus vestris summa devotione observanda indicatis.
Feria quarta Cinerum plebes ad penitentiam admonete et eis pro delictorum qualitate satisfactiones injungite.
(N10) Ad infirmos quoque visitandos et reconciliandos et infantes baptizandos invitati, spontanee, non pro lucro terreno sed pro illa caritate qua Christus nos dilexit, festinate, ne sine penitentia vel baptismo decedant.
Nullus rem, aut possessionem, aut mancipium ecclesiarum vendere, donare, commutare aut quomodolibet ab ea alienare, presumat.
(N11) Dies dominicos et festivos absque aliquo servili opere, a vespera in vesperam, devote ac reverenter in vestris parochiis coli facite.
Cantus et choreas, ludos, placita, mercata et congregationes in ecclesiis fieri prohibete, prout inter Constitutiones dicetur.
Carmina diabolica, que super mortuos nocturnis horis vulgo fieri solent, sub obtestatione omnipotenti Dei, fiero prohibete.
Adulteros manifestos et concubinarios ut resipiscant admonete quod, si contempserint, officiali nostro hoc insinuare curate.
(N12) Pretextu cujuscumque consuetudinis sacrum chrisma vendere vel pro baptizandis infantibus, vel pro reconciliandis peccatoribus vel infirmis, vel pro testimonio penitentie seu reconciliationis ferendo, aut pro mortuis sepeliendi, vel pro benedictionibus nubentium seu pro quibuslibet aliis ecclesiasticis sacramentis precium, aut premium, aut promissionem exigere, vel aliorum ecclesias data pecunia aut aliquo malo ingenio subripere nolite, sed gratis et liberaliter, pacto et conventione cessantibus, omnia ecclesiastica sacramenta prebete.
Ex postfacto tamen gratenter et cum gratiarum actione possitis recipere que sponte et voluntarie vobis a fidelibus offerentur, ad quod etiam, ex postfacto, de jure cogi possunt, si dari sit consuetum.
(N13) Nullus in agravationem alicujus sententie vel processus, vel propter occupationem bonorum seu jurium ecclesie, aut propter violationem vel impressionem ipsius, aut cujuslibet doloris causa, cruces vel Beate Virginis aliorumve sanctorum imagines seu statuas in terram urticis spinisque supponat, vel alias inhoneste tractet, aut altare vestibus sacris exuat, aut qualibet lugubri veste accingat, vel super illud spinas ponat, vel consueta luminariorum obsequia de templo Dei subtrahat vel extinguat.
(N14) Nullus missam pro requie defunctorum promulgatam pro vivis celebret ad hoc ut illi mortis periculum incurrant.
Solum enim que Dei sunt et que justicie et rationi et animarum saluti congruunt, tunc discretione previa convenit postulari.
(N15) Ut unusquisque paterfamilias pastores, pedisecas et alios mercenarios et familiares suos dominicis et festivis diebus ad ecclesiam venire faciat et ut, in hoc eos non impediat, admonete.
(O0) De sepulturis.
(O1) Quamquam unusquisque qui certam non elegerit sepulturam, cum suis parentibus sit, de jure, sepeliendus, liberum tamen est cuilibet ubicumque voluerit discretione previa eligere sepulturam, ita dumtaxat quod de hiis que legaverit illi ecclesie in qua elegerit sepeliri et de aliis que occasione sepulture ipsius ad illam pervenerint habeat parochialis ecclesia canonicam portionem videlicet tertiam partem, secundum jus et consuetudinem diocesis Mimatensis, illis exceptis casibus in quibus de jure portio canonica non est danda.
(O2) Nullus tamen religiosus vel clericus secularis pactum cum aliquo faciat vel recipiat in sanitate constituto.
Sed nec aliquem infirmitate detentum blandiciis, donis vel deceptionibus allidat seu inducat ut in suo cimeterio eligat sepulturam et, si pactum fecerit, non teneat electio sepulture.
Immo corpus et quicquid occasione sepulture ipsius perceptum fuerit, integre ecclesie parochiali reddatur.
Si vero aliquis in sanitate vel infirmitate ex qua non moritur constitutus ingreditur aliquam religionem se et sua illi dando, non debet parochialis ecclesia de bonis illis habere canonicam portionem, secus si ex illa infirmitate moriatur.
(O3) Si autem quis recipiatur in conffatrem alicujus loci religiosi, bonis suis retentis nec oblatis, et ibi sepeliatur, parochialis ecclesia habebit in illis canonicam portionem.
Sed et si egrotans in sua parochia se facit transferri in aliam in qua, ex illa egritudine decedit et ibi sepelitur, sua propria parochialis ecclesia habebit canonicam portionem.
Si vero quis, dum sanus est, domicilium suum transtulerit in aliam parochiam et ibi moratur, subjectus est illi secunde parochie quo ad jus parochiale, videlicet in divinis officiis audiendis, in penitentiis et aliis sacramentis ecclesiasticis recipiendis, in oblationibus, in sepulturis, in mortuariis, in nuptiis et aliis.
Sed si quis in sanitate vel infirmitate iverit seu transierit in aliam parochiam animo domicilium non mutandi et ibi, aliquo casu, sine electione sepulture moritur, ad ecclesiam suam parochialem sepeliendus deportetur, nec ecclesia in cujus parochia obiit aliquid petere poterit ratione canonice portionis.
(O4) Nullus ergo parochianum alterius in suo cimeterio sepeliat, nisi ibi elegerit sepeliri, quod si fecerit et corpus et universa que occasione ipsius perceperit, ecclesie parochiali reddat, nisi forte peregrinus vel viator de remotis partibus fuerit qui, ubicumque decesserit sepeliri potest, nisi alibi elegerit sepeliri.
(O5) Sane mulier si, constante vel etiam soluto matrimonio, sine electione sepulture obierit, in cimeterio ecclesie parochialis et in sepulcro viri premortui, si ibi sepultus fuerit, sepeliatur.
Potest tamen, ubi maluerit, eligere sepulturam.
Laicos infra ecclesiam sepeliri absque nostra licentia prohibemus.
(O6) Debet autem denegari ecclesiastica sepultura hereticis, paganis, judeis, gentilibus et omnibus extra fidem catholicam constitutis; item excommunicatis majori excommunicatione et interdictis; item illis qui in torneamentis moriuntur; item usurariis et predonibus manifestis; item illis qui se suspenderunt vel precipitaverunt vel gladio perierunt et generaliter omnibus quos manifestum est in mortali decessisse peccato.
Hec autem servanda sunt, nisi in eis in morte manifesta penitentie signa apparuerint, videlicet quia defunctus penitentiam vel presbyterum petiit vel aliqua alia signa penitentie, ubi jam loquelam amisit, ostendit, secundum ea que superius ubi de penitentia agitur, sunt premissa.
Ad probanda autem penitentie signa, unus testis de jure sufficit, ubi plures nequeunt inveniri.
Si autem dubium sit de aliquo infantulo utrum baptizatus fuerit vel non, vel utrum debita forma in ejus baptismo servata fuerit vel non, in cimeterio sepeliatur, prout ubi de baptismo agitur, est premissum.
(P0) De decimis.
(P1) Porro cum decime et primicie ex precepto divino debite sint, quia sunt tributa egentium animarum, omnes fideles integraliter illas solvant, de omnibus proventibus, ecclesiis in quarum parochiis predia ex quibus fructus proveniunt fuerint constituta.
(P2) Debent autem solvi statim cum fructus percipiuntur, de communi acervo, priusquam census, tributa, quarta seu tache, vel villicorum seu messorum mercedes et similia separentur.
Si tamen primo facta fuerit talis separatio, tunc, sicut colonus tenetur decimare et primiciare quod sibi remanet, ita et dominus, mercenarius, messor et similes quod de acervo non decimato recepisse noscuntur.
Quod si is qui decimam solvere tenetur, vendit acervum bladi non decimatum vel aliam rem non decimatam de qua decima solvi debet, potest ecclesia decimam petere a venditore vel etiam, si maluerit, ab emptore.
(P3) Cum autem de hedis, porcellis, vitulis et agnis, pullis, lana et caseis debeant decime solvi, mediocres videlicet non viliores nec meliores solvi debent, vel sicut transeunt per ostium vel sub virga ut ille qui decimus occurrerit pro decima habeatur.
(P4) Nomine autem primicie ad minus sexagesima pars de blado et vino solvi debet, non obstantibus aliquibus compositionibus seu consuetudinibus que a Sede Apostolica non fuerint ex certa scientia approbate, quamvis ecclesiarum rectores possint servare, si velint, antiquas consuetudines ecclasiarum suarum que, a parochianis suis certam quantitatem bladi vel vini pro primiciis annuatim censueverint recipere et habere.
(P5) Nulli omnino clerici, occasione decimarum et primiciarum vel oblationum, inter se rixentur.
Nullus alium possessione percipiendi decimas, primicias, oblationes vel alia quelibet ecclesiastica jura, propria auctoritate, spoliare presumat.
Qui vero possessionem alterius in hoc casu invadere presumpserit, fructus per invasionem seu violentiam ablatos ipso facto perdat et restituat spoliato.
In expensis quas spoliatus ob hoc fecerit, nichilominus condemnandus, etiamsi jus proprietatis percipiendi hujus decimas, primicias vel oblationes ad spoliatoris ecclesiam pertinere noscatur.
Si enim pro decimis vel premiciis vel oblationibus vel aliis juribus aliquis adversus alium questionem habuerit, coram nobis vel officiali nostro suam justiciam prosequatur.
Super quibus, sicut nec de aliis juribus spiritualibus, potest in laicos compromitti.
(P6) Bladum, vinum, hortolagia, fenum, fructus, clibanum, piscarias, apes, venationes, silvas, olivas vel quelibet alia, clerici per se ipsos decimare non presumant nisi presentibus et ad hoc vocatis dominis rerum illarum de quibus decima dari debet, nisi forte illi requisiti maliciose noluerint interesse.
(Q0) De ecclesiastica censura.
(Q1) Circa censuram autem ecclesiasticam notandum est quod illius nomine de jure excommunicatio, interdictum et suspensio intelliguntur.
(Q2) Excommunicatio autem duplex est, scilicet major et minor.
Major excommunicatio est cum prelatus dicit: Excommunico te, vel Noveris te excommunicatum, et hoc separat excommunicatum a communione fidelium et participatione ac perceptione sacramentorum et ab ingressu ecclesie, sed nec juxta ecclesiam stare debet excommunicatus dum divina officia celebrantur.
(Q3) Minor vero excommunicatio contrahitur cum quis communicat cum excommunicato majori excommunicatione, et hec removet a perceptione sacramentorum, scilicet eucharistie et aliorum, donec fuerit absolutus.
Immo clericus vel laicus sic ligatus caute agit si non intret ecclesiam, nec cum clericis officium suum dicat in choro, donec fuerit absolutus.
Intrando ecclesiam, presertim non consecratam, dum ibi nihil dicitur, non peccat, quia non est prohibitus nisi a perceptione sacramentorum, que nec recipere nec ministrare debet.
Sed et presbyter sic ligatus celebrans, licet graviter peccet, nullam tamen propter hoc irregularitatem incurrit.
Peccat etiam si conferat ecclesiastica sacramenta, sed ab eo collata virtutis non carent effectu, cum propter talem minorem excommunicationem non videatur esse a sacramentorum collatione, sed dumtaxat a perceptione, remotus.
Ad hec clericus sciens se excommunicatum majori excommunicatione vel etiam interdictum aut suspensum ab officio et, ante absolutionem, divina officia principaliter et sollemniter et ecclesiam officiando celebrans, sicut prius, scilicet cantando missam vel evangelium vel epistolam vel orationes seu capitula ad horas dicendo in ecclesia, vel aliquid aliud certo ordini deputatum, in divinis officiis sollemniter agendo, irregularitatem incurrit, super qua non nisi per Summum Pontificem poterit dispensari.
Extra ecclesia tamen, et quo est in sacris ordinibus constitutus, tenetur nichilominus sub silentio, sicut et clericus depositus, dicere horas suas.
(Q4) Interdictum dicitur cum prelatus vel judex dicit alicui: Interdico te, vel te subpono ecclesiastico interdicto, vel te noveris interdictum.
Sententia suspensionis est quando prelatus dicit alicui clerico: Suspendo te ab officio, vel Noveris te suspensum.
Et taliter interdictus vel suspensus non debet aliquod officium celebrare vel facere, principaliter in ecclesia, quamvis possit intrare ecclesiam et officium suum cum aliis in choro audire simpliciter, non tamen potest illud principaliter, sed in modum privati suffragii dicere.
Suspensus tam ab officio misse tantum bene posset alia divina officia, preter missam, dicere et audire et percipere ac conferre alia ecclesiastica sacramenta.
Sententie interdicti, suspensionis et excommunicationis tolli possunt per eum qui eas tulit, non per simplicem sacerdotem.
(Q5) Nullus rector vel curatus majoris excommunicationis vel suspensionis sententiam generaliter vel specialiter in quemquam proferre presumat, quantumcumque a nobis vel ab officiali nostro receperit in mandatis ut aliquem per censuram ecclesiasticam coerceat, quia tale mandatum extendi volumus tantummodo ad sententiam interdicti.
(Q6) Caveant etiam rectores et curati quod, quando eis mandatur ut aliquem excommunicent, interdicant vel suspendant, sententias excommunicationis, interdicti vel suspensionis, sive generaliter sive specialiter, in scriptis proferant et causam propter quam eas proferunt expresse conscribant et, dum eas proferent, scriptas in manibus teneant atque legant.
De quo et qualiter eas formare debent, inter Constitutiones dicetur ubi de excommunicatione agitur.
(Q7) Excommunicatis majori excommunicatione nullus scienter communicare presumat in oratione, cibo, potu vel osculo, nec eos salutet, alioquin minorem excommunicationem incurrit, nec ante absolutionem poterit, sine mortali peccato, percipere ecclesiastica sacramenta; potest tamen reconciliari, si non communicavit in crimine criminoso, per simplicem sacerdotem, absque juratoria cautione, que absolutio fiet hoc modo.
Taliter enim excommunicatus confiteatur proprio sacerdoti, dicens: Confiteor quod sum excommunicatus ex tali causa, et sacerdos dicat sic vel equipollentia verba: Auctoritate Dei omnipotentis absolvo te a vinculo hujus minoris excommunicationis quam confessus es et a qualibet alia simili, si teneris, in quantum possum et debeo, et restituo te ecclesiasticis sacramentis.
Sed et si duo presbyteri simul alicui excommunicato participando minorem tantum excommunicationem incurrunt, alter alterum absolvere potest.
Communicans autem excommunicato, nesciens illum excommunicatum fore, minorem excommunicationem non incurrit.
Sed et excommunicatus celebrans, priusquam constet sibi se excommunicatum fore, nullius notam irregularitatis incurrit.
Si vero is cum quo aliquis participat excommunicatus sit cum omnibus sibi participantibus seu communicantibus nominarim, secundum formam juris monitis, vel, si aliquis eidem excommunicato majori excommunicatione scienter communicet prestando sibi consilium, auxilium vel favorem in facto illo seu crimine pro quo est excommunicatus, tunc ei communicans majorem excommunicationem incurrit, nec potest absolvi nisi per judicem qui illum excommunicavit et tunc, prestito juramento, et in forma Ecclesie, excepto mortis articulo in quo quilibet excommunicatus absolvi potest etiam per simplicem sacerdotem.
Communicans tamen ei qui propter participationem excommunicationem incurrit, excommunicatus non est, quia excommunicatio in tertiam personam non transit.
(Q8) Sunt tamen quedam persone que, participando seu communicando excommunicatis majori excommmunicatione, minorem excommunicationem non contrahunt, dum tamen non communicent in crimine pro quo illi sunt excommnicati ut uxores communicando viris excommunicatis, et filii in potestate patris constituti participando patribus excommunicatis.
Et servi et ancille, sicut Sarraceni et Sarracene baptizari, participando dominis suis excommnicatis et servientes sicut sunt bubulci, pastores, porcarii, pedicesse et consimiles persone pro mercede servientes, dominis suis excommunicatis communicando et hoc si ipsi domini excommunicari fuerint postquan predicte persone cum ipsis stare ceperunt.
Sed ultra terminum usque ad quem servire promiserunt non debent remanere cum eis, nisi ante fuerint absoluti; quod si fecerint minorem excommunicationem incurrunt; item consanguinei sui vel nepotes vel nutriti cum dominis, qui cum ipsis dominis ante excommunicationem morabantur et si ab eis recederent unde viverent non haberent.
(Q9) Verumtamen si uxores, filii, servi et ancille servientes pro mercede, nepotes, consanguinei sui et persone consimiles excommunicate fuerint, mariti, patres et domini earum eas vitare tenentur quamdiu excommunicate fuerint, ut procurent citius se absolvi.
Peregrini quoque et viatores transeuntes per terram excommunicatorum possunt ab eis emere necessaria sua et victualia, si non inveniunt alios, preter excommunicatos, a quibus emere possent.
Item excommunicato non habenti unde vivat potest elemosina, causa sustentationis, dari et etiam vestis ne frigore pereat, et dans et hac de causa sibi communicans bene facit nec minorem excommunicationem incurrit, servit enim nature et peccato non favet.
Creditor etiam potest ab excommunicato debitum petere sine pena.
Potest etiam aliquis monere excommunicatum quod faciat se absolvi et de sua correctione et de salute anime sue sibi loqui et, licet forte tunc alia verba incidenter interponat ut magis apud eum proficiat, non ideo minorem excommunicationem incurrit.
(Q10) Ceterum si excommunicatus a diversis judicibus et pro diversis causis ab uno judice et pro una causa tantum fuerit absolutus, adhuc tanquam excommunicatus vitari debebit donec ab illis judicibus fuerit absolutus.
Sed etsi ab uno judice tantum pro diversis causis et pluries fuerit excommunicatus et judex illi absolvat eum una causa tantum, in absolutione expressa, adhuc vitari debebit tanquam excommunicatus donec de omnibus causis pro quibus excommunicatus fuerat, satisfecerit et pro omnibus fuerit absolutus.
(Q11) Quia vero sacerdotes in mortis articulo excommunicatos etiam majori excommunicatione vel interdictos absolvere possunt, notandum est quod sive talis excommunicatus vel interdictus sit occulte sive manifeste sive propter violentiam manuum injectionem in clericos factam, sive propter violationem ecclesiarum, sive propter incendium, furtum, contumaciam, vel propter quamlibet aliam causam, sive etiam sit excommunicatus vel interdictus a papa, archiepiscopo, episcopo, judice delegato, vel quocumque alio, vel a jure, vel per constitutiones, absolvat eum sacerdos, sive sit ejus parochianus sive non, vel etiam quilibet clericus, si sacerdos haberi non potest, infrascriptam absolutionis formam diligenter servando.
Si enim propter violationem ecclesiarum, incendium, furtum, rapinam, decimas, primicias, legata, debita, talas, forefacta vel propter dampna alicui contra justiciam illata, infirmus aut quivis in mortis articulo constitutus sit occulte excommunicatus vel interdictus et occulte petat a sacerdote absolutionem et penitentiam sibi exhiberi, precipiat ei sacerdos occulte, antequam eum absolvat quod, si habet rem illam quam restituere debet, eam incontinenti reddat, vel ejus pretium, si res illa haberi non potest, et restituatur per ipsum sacerdotem, suppresso nomine penitentis.
Et si in toto non potest satisfacere, satisfaciat juxta posse, precipiens suis heredibus, quod si de illa infirmitate ipsum mori contigerit ad cognitionem ipsius sacerdotis, pro eo satisfaciant juxta posse.
Et, recepto juramento ab ipso infirmo quod ecclesie et excommunicatoris mandatis parebit, absolvat eum occulte, dicendo psalmum Miserere mei, Deus, vel psalmum Deus misereatur nostri, cum Gloria Patri et Kyrie eleison, Pater noster.
V: Salvum fac servum tuum.
R: Deus meus, sperantem in te.
V: Nichil proficiat inimicus in eo vel in ea.
R: Et filius, etc.
V: Esto eis, Domine, turris fortitudinis.
R: A facie, etc.
V: Domine, exaudi et Dominus vobiscum.
Oremus: Deus cui proprium est misereri semper et parcere, suscipe deprecationem nostram et hunc famulum tuum, vel ancillam quem vel quam excommunicationis cathena constringit miseratio tue pietatis absolvat.
Per Christum Dominum nostrum.
R: Amen.
Et post dicat: Auctoritate Dei omnipotentis et beatorum apostolorum Petri et Pauli et Ecclesie sancte sue et ea qua fungor, absolvo te a vinculo talis excommunicationis vel interdicti qua, ex tali causa, ligatus eras.
Et precipio tibi quod de cetero talia vel hiis similia non committas.
(Q12) Ubi vero aliquis sanus a sacerdote vel a judice suo absolvitur, tunc excommunicatus exutus ante fores ecclesie, coram sacerdote genu flectens et in manibus corrigiam vel virgam tenens, absolvitur, ut premissum est, et, post absolutionem, sacerdos apprehendat dexteram manum illius, introducens eum in ecclesiam, dicendo: Reduco te in gremium sancte matris Ecclesie et ad consorcium et communionem tocius christianitatis a quibus fueras per excommunicationis sententiam eliminatus et restituo te participationi ecclesiasticorum sacramentorum, et aspergat eum cum aqua benedicta.
Et, si ille excommunicatus erat a canone, injungat ei quod ulterius contra illum canonem non faciat, nisi in casibus a jure permissis.
(Q13) Si autem aliquis sollemniter anathematizatus est per episcopum et XII sacerdotes tenentes candelas in manibus quas in conclusione anathematis projiciunt, conculcant et extingunt et petunt absolvi, debent illi excommunicatores esse ante januam ecclesie et ille, terre prostatus, veniam postulat et de futuris cautelam spondet et, dictis VII psalmis penitentialibus et precibus antedictis, absolvitur cum hac oratione: Presta, quesumus, Domine, huic famulo tuo dignum penitenciefructum ut Ecclesie tue sancte, a cujus integritate deviaverat peccando, admissorum veniam consequendo reddatur innoxius.
Per Dominum.
Si vero, propter gravem infirmitatem vel quia mare vel bellum ingreditur, vel ab inimicis persequitur, mortis periculum excommunicato immineat et occasione restitutionis faciende non potest, absolutio sine magno periculo differri, si excommunicatus volontatem habeat restituendi, sacerdos recipiat statim ab ipso juramentum de parendo mandatis Ecclesie et eum absolvat precipiendo sibi occulte, in virtute juramenti, quod quam cito commode poterit satisfaciat juxta posse, quodque precipiat heredibus suis quod satisfaciant pro eodem.
Sed si talis infirmus occulte interdictus vel excommunicatus ita pauper est quod non habet unde in toto vel in parte satisfacere possit, recepto ab eo occulte juramento de parendo mandatis Ecclesie, injunget ei sacerdos quod, si convaluerit et ad pinguiorem fortunam pervenerit, satisfaciat juxta posse et eum absolvat.
(Q15) Ceterum si manifestum sit infirmum, excommunicatum vel interdictum propter rapinam, decimas vel primicias, vel propter aliqua alia delicta ad quorum restitutionem vel emendam teneatur, precipiendum est ei manifeste quod restitutionem vel solutionem statim faciat juxta posse et, si statim non potest hoc facere, quia forte non habet rem que restitui debet nec ejus precium, vel non est presens ille cui solutio vel restitutio facienda est, recipiat sacerdos firmam securitatem ab infirmo, per fidejussores vel pignora, quod ipse vel ejus heredes restitutionem vel emendam, ad cognitionem ipsius sacerdotis, facient juxta posse.
Qua securitate prestita, recepto ab eo nichilominus juramento de parendo mandatis Ecclesie vel judicis, ubi propter premissa a judice excommunicatus erat, absolvat eum.
Si autem talis infirmus manifeste excommunicatus aut interdictus ita pauper sit quod, nec in toto vel in parte, restituere potest, nec securitatem de restituendo prestare, tunc, juramento recepto ab ipso de parendo mandatis Ecclesie vel judicis, ubi propter hoc a judice excommunicatus erat, injungat ei, in virtute prestiti juramenti, quod, si convaluerit et ad pinguiorem fortunam pervenerit, de eo propter quod excommunicatus vel interdictus est satisfaciat juxta posse, et eum absolvat.
(Q16) Ad hec, si infirmus vel sanus seu in mortis periculoso constitutus, propter contumaciam fuerit excommunicatus vel interdictus aut quia, a judice citatus, noluit comparere vel juri parere, tunc sacerdos recepto ab eo simpliciter juramento coram testibus de parendo mandatis excommunicatoris, absolvat eum precipiens ei quod, si convaluerit, compareat quam cito commode poterit coram illo, facturus quod de jure fuerit faciendum.
Sed et si ipse excommunicatus senex vel cecus sit, vel unum pedem tantum, vel aliud perpetuum impedimentum habet, vel est mulier, vel minor quatuordecim annis sit, tunc, recepto ab ipso premisso juramento et absolutione adhibita, precipiat ei quod satisfaciat ei qui eum excommunicari fecit, et de eo propter quod excommunicatus extitit.
(Q17) Porro, si propter verberationem clerici vel alicujus persone religiose, infirmus vel alius in mortis periculo constitutus excommunicatus sit, sacerdos, recepto simpliciter ab eo juramento quod parebit mandatis Ecclesie, absolvat eum, precipiens ei, nisi sit minor vel mulier vel alias perpetuo impeditus, quod, si convaluerit vel evaserit, accedat personaliter ad dominum papam vel ejus legatum, mandatum ipsius humiliter recepturus.
(Q18) Ne vero ipsum infirmum, licet absolutum, mori contingat, nulla prestita satisfactione clerico injuriam passo, vel ab eodem clerico de injuria venia non petita, precipiat ei sacerdos quod ab ipso clerico, si presens estc vel commode haberi potest, veniam petat de injuria quam sibi intulit et quod restituat eidem clerico expensas, si quas propter hoc fecit et etiam alia dampna, si qua propter hoc passus est, vel si non potest incontinenti de expensis et damnis datis satisfacere, seu haberi non potest clericus injuriam passus, precipiat infirmus heredibus suis quod de predictis satisfaciant pro eodem.
(Q19) Sane quando sacerdos in premissis casibus excommunicatum a nobis vel officiali nostro vel a jure absolvet, statuat illi certum terminum XV vel XX vel plurium dierum quo, postquam convaluerit, ei ad cujus instantiam seu de eo propter quod excommunicatus extitit, satisfaciat et coram excommunicatore compareat ejus pariturus mandatis, sicut promisit et juravit.
Quod si facere contempserit, si fuerat excommunicatus a nobis vel officiali nostro, eum quem in priorem sententiam ex tunc reincidere decernimus ipso facto, excommunicatum publice denunciet sicut prius et insuper pro perjurio et contumacia punietur.
Si vero ab aliis vel a jure fuerat excommunicatus, tunc pro perjurio et contumacia, nisi occultum fuerit puniatur sed, et, si occultum sit, sacerdos frequenter illum seorsum moneat, increpet et inducat.
Formas etiam absolutionum in Libro pontificali plenius posuimus.
Nemo, nisi in mortis periculo, excommunicatus a superiori absolvere potest.
(Q20) Verum, licet aliquis excommunicatus sanus vel infirmus de parendo mandatis Ecclesie vel judicis prestiterit juramentum vel aliam cautionem, non est tamen communicandum eidem quousque fuerit absolutus.
Licet autem aliquis post excommunicationem appellet, non ideo a denunciatione ipsius cessandum est.
De excommunicatione et interdicto plenius inter constitutiones dicetur.
(R0) De judeis.
(R1) Judei nutrices, ancillas et alia mancipia christiana in domibus propriis tenere non presumant.
Christiani vero qui contra hoc fecerint moneantur ter ut a judeorum servicio recedant.
Quod si facere noluerint, excommunicentur et, tamdiu excommunicati publice nuncientur, donec ab illorum servicio recesserint et de tanta offensa satisfecerint competenter.
Judei vero tercio moneantur ut tales a se abjiciant.
Quod si facere noluerint, eis Christianorum participatio subtrahatur, ita videlicet quod mercatores et alii Christiani tercio moneantur ut nullos contractus aut aliqua commercia cum eis faciant, nec ad molendum bladum suum vel ad conquendum panem sive queeumque alia Christianorum subsidia admittantur.
Nullus tabellio instrumenta judeis faciat in quibus sciverit vel crediderit esse usuras occultas vel manifestas; qui vero moniti contra fecerint, excommunicentur et excommunicati publice nuncientur.
(R2) Judei in diebus Lamentationum et dominice Passionis in publicum non appareant vel procedant, nec in diebus dominici et sollemnibus publice operari presumant.
(R3) Nullus Christianus carnes judeorum refutatas ab eis presumat vendere in macello christianorum vel alibi infra villam.
Sed nec judei carnes publice vendant nec comedant in diebus in quibus ab esu carnium se abstinent christiani.
(R4) Omnis quoque Christianus judeorum convivia vitet, nec eos quisquam ad convivia recipiat quia, cum ipsi cibaria nostra vitent, sacrilegium est a Christianis eorum nefandissimos cibos sumi.
Nullus quoque Christianus azyma judeorum manducet.
Nullus judeum medicum in sua egritudine advocet, aut ab eo recipiat medicinam, vel cum eis in balneo se lavet.
(R5) Judei quoque, ut a Christianis discernantur in superiori veste, in medio pectoris, rotam bene apparentem et coloris alterius quam sit vestis ipsa, publice portent.
Nemo eis aut aliis infidelibus bajulias seu alia publica officia super Christianos committat, ne ex hoc occasionem in Christianos habeant seviendi.
(R6) Nullus judeos aut alios infideles ad baptismum venire absolute compellat.
Verumtamen si aliquis eorum, causa fidei suscipiende, ad Christianos confugerit, postquam de hoc constiterit, Christianus efficiatur, non obstante domini sui, patris vel matris seu cujuslibet alterius contradictione, nec a possessionibus seu bonis suis propter hoc excludatur.
Baptizatus tamen servicia debita et consueta non minus debet proprio domino exhibere, et hoc si dominus Christianus sit, quia in hoc casu servus remanet post baptismum.
Si vero dominus judeus vel infidelis sit, baptismus a talis domini servicio liberat baptizatum.