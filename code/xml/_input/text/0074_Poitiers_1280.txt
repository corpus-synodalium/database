Sequuntur constitutiones synodales facte per fratrum Galterium, tunc episcopum Pictavensem.
(1) De vacuis cedulis. [1]
Multiplicata pericula que ex sigillatione vacuarum cedularum comperimus spiritualiter et temporaliter provenire nos inducunt ut ad obviandum hujusmodi periculis congruis remediis intendamus, unde districtius inhibemus, et universos et singulos in generali monemus ne quis fungens jurisdictione ordinaria aut quacumque judiciaria potestate vacuas cedulas, officii occasione sibi commissi, sigillare presumat vel sigillum suum alii tradere ut vacue cedule apponatur, vel ut aliquid in fraudem nostre inhibitionis quomodolibet attentet, nec etiam in hujusmodi cedulis sigillatis sub nomine alterius quid scribatur, nec scriptis quis utatur.
Si quis autem contra premissa fecerit, vel in his prebuerit consilium aut consensum, ipsum excommunicationis sententie volumus subjacere, cujus sententie absolutionem et pene super hoc imponende taxationem nobis specialiter reservamus.
(2) De jurisdictione archipresbyterorum.
Ceca ac damnosa cupiditas sic aliquorum animos occupavit ut, suis finibus non contenti, ad non usitata et non licita se inclinant.
Nonnulli scilicet decani rurales et archipresbiteri nostre diocesis Pictavensis, lucrum querentes proprium, non commodum subjectorum, varios in diversis locis officiales instituunt generales vicarios vel ministros quosdam pro citationibus in futuris causis seu negotiis faciendis, pro ineundis et recognoscendis contractibus vel testamentis, seu faciendis recognitionibus coram ipsis.
Causas etiam et lites audiunt, et causarum audientiam convocant, et exercent per se vel per alios in locis et villis pluribus et diversis, in quibus ipsi et eorum predecessores predicta non consueverunt facere ab antiquo, necnon ipsorum officiales, vicarii et ministri acta coram eis tam in judicio quam extra, ipsis decanis et archipresbiteris absentibus sub eorum nomine, acsi presentes fuissent, scribi faciunt, et litteris signatis vel oblatis ab eis super premissis apponunt sigilla propria eorundem archipresbiterorum et decanorum et sigillata proprio ipsorum decanorum et archipresbiterorum sigillo, in eorum absentia sub eorum nomine approbant, et iis fidem adhibent, ac si coram illis presentialiter essent facta.
Unde considerantes quod occasione premissorum et ipsorum vicariorum, officialium et etiam ministrorum injuria et ignorantia, fraude seu malitia, eis seductis per gratiam, vel sordes plures lesi fuerint, et, quanto amplius facultas in talibus laxaretur, tanto amplius ledendi opportunitas penderetur, deliberatione provida inhibemus ne premissa fiant decetero vel aliquid premissorum, et ne aliquis decanus vel archipresbyter in pluribus locis et villis archipresbyteratus et decanatus sui, causarum audientiam convocare vel generaliter exercere presumat, sed in uno loco tantummodo sit contentus, nisi sunt [2] tales qui vel quorum predecessores consueverunt ab antiquo in duabus villis vel pluribus audientiam exercere, et illi duorum locorum ad hoc antiquitus assuetorum numerum non excedant, nec pluribus sigillis, sed uno tantum ad causas et ad contractus utantur ad hoc.
Cum ipsi archipresbiteri et decani majores causas et negotia maxima, que majores causas exigunt, non debeant peitractare, inhibemus ne de causis matrimonialibus, sacrilegiis, sortilegiis, usuris et aliis causis et negotiis criminalibus et famosis, sive criminaliter sive civiliter intentatis ex officio suo vel ad partis instantiam se aliquatenus intromittant de eis cognoscendis, penam super hiis imponendo et ne pro subeunda purgatione vel assecuratione prestanda aliquos presumant coram se ad judicium evocare, nisi pro tuitione jurisdictionis sue, si aliquis litigantium, occasione litis mote coram eis alibi vexaretur, vel mine vel violencia inferrentur.
Eos autem qui contrarium fecerint pena viginti librarum turonensium volumus et statuimus esse mulctandos.
Que pena a quolibet contrarium faciente, pro quolibet excessu exigi poterit, et quartam partem ejusdem pene pecuniarium deferenti predicta in publicam notitiam, et residuum pauperibus consistentibus in territorio vel parochia excedentis volumus applicari.
(3) De officio subcapellani. [3]
Cum sit ars artium regimen animarum, perniciosum debet non immerito reputari quod hii quibus dictum regimen est commissum, et quorum industria ad hoc specialis est electa subcapellanos sibi associant et assumunt, rudes maxime et ignaros, quibus potestatem absolvendi et administrationem sacramentorum ecclesiasticorum, et ea que ad curam pertinent animarum, committunt generaliter pro sue libito voluntatis, in suorum et subditorum periculum animarum, unde nos volentes super hiis convenienter adhibere medelam, firmiter inhibemus et in generali monemus ne rectores ecclesiarum parochialium, seculares vel religiosi, subcapellanos vel presbyteros ad executionem hujusmodi potestatis in suis ecclesiis vel parochiis admittant, et ne ipsi subcapellani vel presbyteri eamdem executionem usurpent sine nostra licentia speciali.
Si quis vero hujusmodi nostre inhibitionis temerarius violator extiterit, post tres menses a tempore edictionis ipsius, tam recipientes quam receptos excommuncationi volumus subjacere.
Non tamen propter hoc eisdem rectoribus adimimus, quominus ipsis in necessitate inevitabili vel causa rationabili temporaliter impeditis, liceat ad supplendum ea que sibi in dictis incumbunt, alios presbyteros invitare, super impedimentis vero perpetuis vel longo tempore duraturis, ad nos volumus haberi recursum.
(4) Qui debent domino episcopo confiteri. [4]
Cum cura et sollicitudo totius diocesis nobis incumbere dignoscitur, precipimus quod abbates, abbatisse, priores et alii prelati, qui presunt conventibus vel capitulis tam secularibus quam regularibus immediate nobis subjectis, archipresbyteri, decani et sacerdotes curati, nobis vel penitentiariis nostris confiteantur, vel illis quos specialiter dederimus confessores, et inhibemus ne aliquis eos absolvat, nisi super hoc a Sede apostolica vel legatis, vel a nobis habuerit potestatem.
(5) Item inhibemus ne canonici in locis collegiatis constituti, vel alie persone in conventualibus ecclesiis, helemosinariis, vel congregationibus ecclesiasticis, secularibus vel regularibus non exemptis constitute, quibus non preest a nobis superior curam habens ipsorum specialiter animarum, aliquem eligant confessorem, nec ab eo recipiant ecclesiastica sacramenta, nec ea aliqui sibi ministrent, vel ipsorum confessiones audiant in foro penitentiali absolvendo, quibus hoc non fuerit specialiter a nobis injunctum, vel quibus ab episcopo Pictavensi cura ipsorum commissa non fuerit animarum.
(6) Item interdicimus dictis abbatibus et prioribus curam habentibus animarum ne subditos suos attentent absolvere in casibus in quibus est a jure absolutio specialiter reservata, sed ipsos ad nos vel penitentiarios nostros remittant, nisi eis in casibus predictis absolvendi licentiam dederimus specialem.
(7) De hiis qui absolvere non possunt. [5]
Abusum erroneum qui in nostra diocesi ex perniciosa ignorantia inolevit eradicari volentes, prohibemus ne diaconi confessiones audiant, et ne in foro penitentiali absolvant, cum certum et indubitatum sit ipsos absolvere non posse, cum claves non habeant que in solo sacerdotali ordine conferuntur, et contrarium facientes, post monitionem quam super hoc in generali facimus, excommunicationis sententia innodamus.
(8) De servientibus judeis et usurariis. [6]
Cum judeis, ne sub pretextu alendorum puerorum vel pro servitio, vel alia qualibet causa, nutrices vel servientes cujuscumque sexus fidem tenentes catholicam, in domibus secum habere presumant, canonica inhibeant instituta, nos volentes inhibitionem hujusmodi, quam multorum fertur temeritas preterire, pene adjectione innovare, statuimus quod quicumque judeus contra premissa fecerit, pro quolibet excessu in quinquaginta solidos puniatur, cum secundum jura, judei possint ab illicitis per Ecclesiam etiam pecunialiter coerceri, quarta parte illius pene detegenti premissa et deferenti in publicam notitiam, et residuo pauperibus parochie in qua delinquens judeus morabitur applicando. 
Christianus vero vel christiana, qui contra inhibitionem nostram et monitionem predictam quam super hoc in generali facimus servitio institerit judeorum, excommunicationis ipso facto incurrat sententiam.
(9) Ceterum cum fere omnes judei in civitate et diocesi Pictavensi usuras utriusque Testamenti pagina detestatas non vereantur publice exercere, nos considerantes quod eo magis adimetur judeis libertas vel opportunitas fenebrem pecuniam exercendi, cum minor sibi aderit commoditas fenerandi, districtius inhibemus ne decani rurales, archipresbyteri et alii subditi nostri super contractibus judeorum, obligationibus, seu conventionibus ad commodum eorum initis litteras sigillare, vel eas scribere, vel auctoritatem impertiri presumant.
(10) Item ne aliquis Christianus audeat Judeis mutuo dare pecuniam vel rem aliam consistentem pondere, numero vel mensura, ne cum ipsis judeis alium contractum in fraudem mutui celebrare, nec ipsos judeos a Christianis vel Christianos a judeis delegatos suscipere debitores, nec cum ipsis potu vel cibo vel medicamento participare.
(11) Item inhibemus ne aliquis Christianus extra casum necessitatis a judeis voluntariam pecuniam accipiat sub usuris, vel cum eis contractum inheat sapientem usurariam pravitatem.
Si vero necessitas ipsum Christianum compulerit recipere a judeis pecuniam sub usuris, eam non accipiat, nec super hoc se obliget, nisi sub duarum vel trium testimonium personarum, penam quinquaginta solidorum pro quolibet actu imponentes cuilibet contrarium facienti, quinta parte deducenti predicta in plenam notitiam, et aliis partibus pauperibus parochie ubi delinquens morabitur juxta nostrum arbitrium applicandis.
Predictum autem statutum de non sigillandis litteris super contractibus judeorum vel obligationibus ad eorum commodum initis, volumus ad officialem nostrum et ad auditorem nostri capituli Pictavensis qui in hoc consenserint, extendi.
(12) De purgatione. [7]
Sicut justis oppressorum petitionibus inclinari convenit judicantem, sic voces malignantium querelosas ipsum decet et convenit obaudire, eapropter tam officiali nostro Pictavensi quam auditori causarum curie nostri capituli Pictavensis, de consensu ipsius capituli et aliis subditis nostris qui judiciaria preeminent potestate, districtius inhibemus ne passim et indistincte ad supplicationem et petitionem cujuslibet presumant quoslibet pro subeunda purgatione vel securitate prestanda coram se ad judicium evocare, nec sint nimis faciles in citationibus vel talibus concedendis, sed tunc demum ad hoc procedant quando, pensatis conditionibus et meritis personarum et incumbentis negotii qualitate, consideratisque circumstandis que circa hoc fuerint attentate, sive propter majoritatem vel gravitatem persone conquerentis et super hoc persone jurantis, sive propter adjunctionem duarum fide dignarum personarum, unacum ipso jurantium, se credere in dicta littera purgatoria vel assecutoria vera esse verisimiliter presumitur, quod si impetraverit aliquid ex malitia non procedit.
(13) Item inhibemus ne quis ad subeundam purgationem super lepra ad judicium vel eorum superiorem valeat evocari, nisi per litteras patentes capellani in cujus parochia moratur ille qui suspectus de lepra dicitur, vel per litteras sui decani vel archipresbyteri prima facie innotescat, quod ipse citandus est super hoc publice diffamatus.
(14) Item prohibemus ne aliquis judicum predictorum aliquem pro perhibendo testimonio veritati in causa litigantium aliquorum presumat ad judicium personaliter evocare, nisi prius inspectis actis cause appareat manifeste quod status ipsius requirit testium productionem fieri, et citationem hujusmodi concedendam.
Si vero aliter quam superius exprimitur, citatio concessa fuerit in premissis, nullius sit momenti, nec processus qui secutus fuerit ex eadem.
(15) De subtractentibus [8] scripta predecessorum.
Cum bone memorie dominus Hugo predecessor noster privilegia et indulgentias, litteras et scripturas haberet tempore mortis, que erant ad certificationem et ad rectificationem episcopatus in spiritualibus et temporalibus, et certitudinem sive memoriam rerum ipsius episcopi vel episcopatus tam immobilium quam mobilium et se moventium, ne per occultationem seu substractionem litterarum, sive indulgentiarum scriptorum illorum, nos ad episcopatum nostrum dampnificari contingat, omnes et singulos tam clericos quam laicos cujuscumque status, dignitatis, vel conditionis existant, generaliter una monitione prehabita pro omnibus, monemus [9] et hortamur attente ut, si sint vel fuerint post dicti predecessoris nostri obitum litterarum vel scriptorum illorum detentores aliqui, quod ea nobis vel officiali nostro restituant si habeant, seu dolo habere desierint aliquam in nostram vel officialis nostri notitiam deferant infra duos menses, monemus etiam una monitione prehabita pro omnibus et hortamur attente omnes et singulos ut, si qui sciant vel retrosciverint aliquos qui litterarum et scriptorum illorum, post mortem dicti predecessoris nostri, sint vel fuerint detentores, super hoc nos vel officialem nostrum certificent plene infra dictum terminum, alioquin ex tunc tam istos quam illos excommunicamus in hiis scriptis.
(16) Item cum dominus predecessor noster multa bona immobilia et se moventia tempore mortis sue haberet, monemus una monitione prehibita pro omnibus, ut quicumque dictorum mobilium vel se moventium, vel quorumcumque mobilium ipsius episcopatus, post mortem dicti predecessoris nostri sint vel fuerint quilibet detentores, infra duos menses nobis vel officiali nostro restituant, si habeant vel dolo habere desierint, alioquin in nostram vel officialis nostri notitiam deferant, sed exinde faciamus quod fuerint faciendum, sed et si qui sciunt vel sciverint aliquos qui dictorum mobilium vel se moventium, post mortem dicti predecessoris nostri, scint vel fuerint occasione aliqua detentores, super hoc infra dictum terminum nos vel officialem nostrum plene certificent, alioquin ex tunc tam illos quam istos excommunicamus.
(17) Item monemus et una monitione prehabita pro omnibus archidiaconos et archipresbyteros ut quicquid de proventibus ecclesiarum et aliorum beneficiorum vacantium curam habentium animarum annexam ultra quarentenas suas sede vacante perceperint et alios qui de predictis aliquid habuerint, necnon omnes illos qui de bonis sacerdotum et clericorum beneficiatorum intestatorum aliquid habuerint sede vacante, nobis vel mandato nostro restituant infra mensem.
(18) Deperturbantibus synodum et tribus aliis. [10]
Monemus una monitione perhibita pro omnibus universos et singulos in generali ne quis audeat sanctam synodum impedire aut quoquomodo perturbare presumat, et contrarium facientes excommunicationis sententia innodamus.
(19) Monemus in generali universos et singulos habentes ecclesias parochiales vel capellanias seu beneficia curata ut faciant in eisdem residentiam personalem.
(20) Monemus in generali omnes illos qui, sede Pictavensi vacante, beneficia curam animarum habentia vel capellanias seu domos elemosynarum sunt adepti vel ad ea presentati, sede Pictavensi vacante, qui se nobis non presentaverint, infra tres menses coram nobis ubi fuerimus se presentent titulum sibi competentem in premissis ostensuri.
(21) Inhibemus sub pena excommunicationis ne rectores ecclesiarum parochialium admittant aliquos capellanos non beneficiatos ad celebrandum in ecclesiis suis continuo ultra duos dies, nisi ipsi capellani litteris nostris fuerint premuniti, quod deservire possunt [11] in nostra diocesi.
(22) De questuariis, decanis et archipresbyteris.
Inhibemus sub pena excommunicationis ne aliquis questuarius recipiatur absque nostris litteris.
(23) Inhibemus archipresbyteris et decanis ne recedant absque nostra licentia, et injungimus eisdem quod, antequam recedant, scribant et nobis deferant excessus factos contra jurisdictionem ecclesiasticam.
(24) Item quod nos certificent de locis ubi morentur judei in diocesi Pictavensi, et de prioratibus ubi consueverunt esse duo monachi, et modo nulli sunt, vel unus tantum.
(25) Item et de illis qui habent capellanias et beneficia curata, et non sunt promoti in sacerdotes, licet ea habuerint per annum et amplius.
(26) De bissexto et aliis. [12]
Monemus in generali quod de bissexto et aliis juribus episcopalibus reddant nobis vel mandato nostro.
(27) Item de synodo, parata et aliis juribus archidiaconorum, capicerii et aliorum prelatorum ecclesie nostre sit ab hiis qui ad ea tenentur satisfactum antequam recedant, et inhibemus sub pena excomunicationis ne recedant satisfactione non facta.
(26) Suspendimus omnes et singulos qui ad synodum venire teneantur et non venerunt, nisi impedimento canonico fuerint detenti.
Anno Domini MoCCoLXXXo.