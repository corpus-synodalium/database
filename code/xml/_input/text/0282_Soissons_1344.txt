(1) Auctoritate concilii provincialis apud Noviomum celebrati nuperrime, videlicet anno Domini MCCCXLIV, ac nostrae praesentis sanctae synodi, omnes et singulos quoscumque jurisdictionis ecclesiasticae per se aut per alium quocumque modo perturbatores, aut ipsam jurisdictionem ecclesiasticam quovis modo praepedientes, fautores ipsorum, ac auxilium sive consilium in praemissis dantes, excommunicationis sententiae decrevimus subjacere ipso facto: injungentes omnibus ecclesiarum rectoribus, ut praedictas sententias, praefati concilii et nostra auctoritate prolatas in tales, omnibus diebus dominicis in pronis suarum ecclesiarum denuncient et promulgent.
(2) Mendicantes, curati et alii praedicatores proponentes verbum Dei, populum moneant, exbortentur, informent, et inducant ad decimas integre persolvendas: intimantes eisdem, quod nisi dictas decimas fideliter et integre persolverint, interdicetur eis ingressus ecclesiae, et carebunt ecclesiastica sepultura. 
Et licet dicti mendicantes in suis sermonibus de jure haec facere teneantur, volumus tamen quod quotiescumque ipsos praedicare contigerit, hoc faciant sine fraude; alias non habeant potestatem absolvendi a casibus nobis reservatis, et maxime non habeant potestatem absolvendi dictas decimas retinentes; sed eamdem potestatem, auctoritate dicti concilii et nostra auctoritate, nobis specialiter reservamus.
(3) Praeceptum. 
Item, laicos se fingentes clericos fraudulenter, et tonsuram clericalem sua propria auctoritate assumentes, necnon et omnes quoscumque qui absque nostra petita et obtenta licentia ab alio se fecerint clericali caractere insigniri, eo ipso decernimus excommunicationi subjacere.
(4) Praeceptum.
Absolutionem vero omnium et singulorum jurisdictionem ecclesiasticam quovis modo in nostra dioecesi Suessionensi per se vel per alium impedientium, ac decimas et alia jura ecclesiastica seu parochialia relinentium, vel retineri procurantium, penes nos praedicti provincialis concilii et nostra auctoritate specialiter reservamus, quousque ad plenum fuerit satisfactum.
(5) Statutum providum, imo istis partibus necessarium domini Bonifacii papae octavi, quondam sacrosanctae Romanae Ecclesiae summi pontificis, contra malefactores ecclesiae, impedientes jurisdictionem ecclesiasticam observari praecipimus et mandamus, illudque praesentibus synodalibus adjungi et scribi, quod est tale: Quoniam, ut intelleximus, quorumdam justitiariorum, ballivorum, judicum saecularium et temporalium dominorum, etc.
(6) Praeceptum. 
Praecipimus ut decani singuli et presbyteri has constitutiones habeant, et in synodo sequenti relegantur in communi, ut observatores eorum merito commendentur, transgressores vero ita puniantur, quod poena unius sit metus aliorum.
(7) Praeceptum. 
Praecipimus quod omnes has nostras constitutiones et praecepta singuli decani faciant relegi in calendis suis, et similiter diligenter inquirant ut ab omnibus presbyteris sibi subditis habeantur. 
Nomina eorum qui non habuerint infra xv. dies post dictas calendas suas nobis referre non omittant.
(8) Praeceptum. 
Item, volumus quod decani possint suspendere presbyteros suos qui ad eorum calendas venire noluerint.
Item, nos omnes et singulas gratias per nos alias sub quacumque forma concessas, nisi in litteris super hoc a nobis concessis expresse caveatur, non obstante revocatione synodali, ex nunc penitus revocamus.
(9) Praeceptum. 
Item, praecipimus quod omnes et singuli decani praesentes constitutiones in provinciali synodo praedicta ordinatas habeant, et in calendis suis legant et publicent, curatisque tradant: qui quidem curati eas in pronis ecclesiarum suarum qualibet die dominica denuntient et promulgent.