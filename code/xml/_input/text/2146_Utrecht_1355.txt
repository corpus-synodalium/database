De peticione sancti Martini.
Epistola quarta decima.
(1) Placet domino episcopo, quod ecclesiarum rectores et presbiteri, per suas civitates et dyocesim Traiectenses constituti, quartam partem de peticionibus et legatis, per ipsos collectis et acquisitis seu in posterum acquirendis per eos ad opus nove fabrice ecclesie Traiectensis sue prelibate, dummodo bene et fideliter reportaverint et hoc procuratores nove fabrice ecclesie Traiectensis predicte effectualiter senserint, ad arbitrium predictorum procuratorum licite recipere valeant in munera earundem [1], licet alias per suos certos processus inhibuerit, ne quis eorum de dictis collacionibus peticionibus et legatis quicquam acciperet.
(2) Item precipit eisdem in virtute sancte obedientie, ut quisquis eorum recipiat ex tunc cedulam indulgenciarum dicte sue ecclesie concessarum, et eam scribat in missali, ac publicet suis subditis ipsas indulgencias omnibus diebus dominicis et festivis, prout in eisdem continetur; ne ammodo ecclesia sua predicta Traiectensis gravetur laboribus et expensis in mittendo dictas cedulas ecclesiarum rectoribus et presbiteris sibi subditis.
(3) Item precipit provisoribus et decanis christianitatis, ut quilibet eorum semel in anno ad unam certam diem et locum determinatum, quos ad hoc prefixerit, convocet omnes et singulos curatos ecclesiarum et presbiteros in suo decanatu existentes et eisdem precipiat, ut oblaciones et peticiones petitas ac legata ad opus dicte fabrice procuratoribus infra mensem post notificacionem ipsis factam reportent fideliter, ut tenentur.
(4) Item precipit dictis curatis et presbiteris in virtute sancte obedientie, ut ipsi precipiant suis subditis omnibus et singulis et legata dicte fabrice detrahentibus et detinentibus, ut infra mensem post insinuacionem eis factam huiusmodi legata procuratoribus dicte fabrice persolvant seu eisdem caucionem sufficientem faciant.