Anno domini nostri Iesu Christi millesimo quadringentesimo quadragesimo sexto, indicione nona, feria quarta post Penthecostes, presidente reverendissimo patre in Christo et colendissimo domino domino Petro Donato permissione divina sancte sedis paduane pontifice meritissimo. 
Sequuntur nonnulle synodales constitutiones nove et veterum additiones et reformationes pernecessarie in sancta synodo paduana, presentibus patribus et clericis infrascriptis, die qua supra publicate.
(1) Additio ad rubricam de sacramentis et cathedraticho.
Quia nonnulli archipresbiterorum et rectorum parochialium ecclesiarum tam civitatis quam diocesis nostre paduane ad tantam devenerunt ignorantiam et nimium profecto crassam et nullo modo diutius tollerandam, quod per singulos annos in quinta feria cene Domini quando novum crisma conficitur mittunt personas mere laicas ad accipiendum sacratissima sacramenta, crismatis videlicet et olei cathecumenorum et pro infirmis, propter quod, ut certificati sumus, et multa scandala evenerunt et maleficia plurima subsecuta sunt, et nonnulli sint sacerdotes qui maiori insipientia ducti per multos menses et dies et aliqui quasi per totum anni circulum carentes sacramentis novis veteribus abutuntur tam in baptismate quam in extrema unctione, non animadvertentes quod tales improbi sacerdotes digni sunt depositione secundum canonicas sanctiones; volentes igitur quantum Deo auctore debemus et huic et priori defectibus salubriter providere, hac synodali constitutione sancimus quod nullus archipresbiterorum vel aliorum curatorum nostre iurisdictioni subiectus audeat vel presummat de cetero mittere quoquomodo per manus laycorum ad accipiendum ecclesiastica sacramenta predicta, quia que sancta sunt per prophanas manus contractari non debent, sed debeant ipsimet, si circa celebrationem divinorum vel audientiam confessionum illis diebus fuerint prepediti, per honestos sacerdotes vel alios clericos ire vel mittere reverenter ad episcopalem sedem pro receptione sacramentorum predictorum, in et sub pena nostro arbitrio imponenda pro quacunque vice cuilibet contrafacienti. 
Utentes autem crismate et aliis sacramentis veteribus volumus et declaramus per presentes penam iuris incurrere et pena iuris omnino castigari debere.
Ceterum ad tollendum damnabilem et malum abusum nonnullorum archipresbiterorum et aliorum curatorum qui tam ex iuris debito quam ex longeva servata consuetudine obligati sunt annale prestare cathedraticum sedi episcopali paduane, differendum illud exsolvere usque in diem quo percipiuntur ecclesiastica sacramenta quasi tunc temporis illud, ut verbo improbo aliquorum eorum utatur, persolvatur pro sacramentis, cum talia tamen et gratis et reverenter quisque accipere et dare teneatur, ordinamus et hac synodali monitione monemus quemlibet archipresbiterum vel ecclesie rectorem a quibus prestari debet cathedratichum prelibatum ut illud per singulos annos infra octavas festi beate Iustine virginis integraliter exsolvere teneantur sub pena dupli contrafacienti irremissibiliter auferenda.
(2) Additio ad rubricam de habitu clericorum.
Intantum crevit impudentia nonnullorum clericorum nostrorum qui, ut dolentes de aliquibus referamus, non tanquam sacerdotes Dei et ministri eius incedant in habitu condecenti sed aliis vestimentis a lateribus scissis et manicis apertis atque faldatis caligisque solatis sive consuticiis indifferenter utentes; alii ita impudice comam nutrientes plusquam deceat taliter se exornant ita ut quasi laici reputentur; alii ita brevia et inconvenientia, dum in publicum exeunt, deferunt indumenta quod non sacerdotes sed mercatores vel potius viatores hominibus videantur, ex quo plurimum vituperatur ministerium sacerdotale et oculi hominum huius seculi non minus scandalizantur. 
Nos igitur volentes hanc effrenatam impudentiam talium clericorum compescere et ipsos, quos divinus terror a peccato non revocat, metu temporalis pene in viam honestatis reducere, hac nostra synodali ordinatione monemus et singulos sacerdotes et clericos quoscunque beneficiatos vel in sacris ordinibus constitutos iurisdictionis nostre quod ob Dei reverentiam et ordinis clericalis onorem velint et debeant secundum canonicas sanctiones et constitutiones synodales desuper disponentes sese conformare debito habitui clericali et infra unius mensis spatium a die presentis monitionis huiusmodi omnem superfluitatem indumentorum et inconvenientiam habitus a se abdicare cum effectu; alioquin nec ipsos pro clericis habebimus, qui clericalem habitum gestare dedignantur, nec pro veris clericis defendemus procedendo nihilominus contra tales qui post lapsum dicti mensis non se reformaverint in premissis secundum quod in synodalibus sanctionibus super hoc alias edictis latius continetur vel secundum qualitatem excessus eorundem clericorum incorrigibilium qui se emendare noluerint in premissis.
(3) Additio ad rubricam de inventario conficiendo de bonis ecclesie.
Rerum experientia nos docuit et ex multiplici querela didicimus non adhuc fuisse sufficienter provisum indemnitati bonorum ecclesiasticorum, etsi super hoc ultra iuris dispositionem quamplures emanaverint hactenus constitutiones per elapsum. 
Audivimus nanque nonnullas esse ecclesias parochiales tam civitatis quam diocesis nostre paduane que ex mala parochianorum consuetudine nec massarios sive bonorum conservatores habuerunt per elapsum nec habent de presenti qui curam habeant de conservatione bonorum ecclesiarum, ne sinistro modo dillapidentur vel alienentur inconsulte vel nimium premature. 
Intelleximus etiam quod ex infidelitate nonnullorum beneficiatorum in ecclesiis prelibatis occurri tpersepe quod nedum bona immobilia ecclesiarum ipsarum inconsulte alienantur in dies sed etiam mobilia preciosa divino cultui deputata furtim surripiuntur in intollerabile damnum et iacturam ecclesiarum predictarum. 
Certificati preterea sumus nonnullas esse de ecclesiis prelibatis que occurentibus gravaminibus temporalibus propter guerras in gravissima debita datiarum remanserunt, quia beneficiati in ipsis suis temporibus datias occurentes solvere postponunt, quibus postea ex insperato recedentibus onus intollerabile colectarum remanent ecclesiis prelibatis. 
Volentes igitur indemnitati ecclesiarum et earundem coservationi bonorum quantum cum Deo possumus salubriter providere, addicientes synodalibus constitutionibus super hoc alias edictis, hac saluberrima synodali ordinatione mandamus in primis quod omnes et singule ecclesie parochiales tam civitatis quam diocesis paduane habeant de cetero unum vel plures ydoneos fidedignos et securos massarios per singulos annos vel singula biennia ad longius in parochia seu vicinia sua de nostra vel vicarii nostri speciali comissione et in presentia presbiteri parochialis fideliter elligendos, alias ex postea per nos vel officium nostrum iureiurando confirmandos; qui quidem massarii diligenter et cum iuramento conficere habeant integrum et autenticum inventarium de omnibus et quibuscunque bonis tam mobilibus quam immobilibus ecclesiarum suarum, cuius inventarii copia una sit et esse debeat apud ecclesiam vel rectorem eius, alia apud massarios ipsos, tercia vero curie episcopali vel sapientibus cleri presentetur; qui etiam masarii curam habeant diligenter quod nullo pacto vel ex quacunque de causa bona mobilia divino cultui deputata vel etiam immobilia pignorentur vel alias quomodocumque dillapidentur; quique providere habeant quod rectores ecclesiarum suarum, si terrigene non fuerint vel alias laudabiles et approbate persone, cautissime fide iubere debeant eorum institutioneis tempore, maxime de bonis mobilibus ecclesiarum in manibus suis tanquam rectoribus consignatis vel consignandis.
Preterea ne ecclesie ipse per debita datiarum ut supra dictum est in debitis ad sempiternum obligate remaneant, ordinamus et tenore presentium mandantes statuimus quod singuli masarii et bonorum ecclesiasticorum conservatores predicti per suas parochias et ecclesias ita invigilare debeant et solicite previdere quod rectores ipsarum ecclesiarum suis temporibus datias occurrentes suas integraliter persolvant, etiam si pro ipsarum datiarum quantitatibus spetialem portionem vel administrationem, de scitu tamen rectoris ecclesie et parochie, in redditibus ecclesiarum earundem pro huiusmodi causa consignatam habere deberent, ut per diligentiam et observantiam huius saluberrime sanctionis et bona iam ecclesiis dedicata et in futurum applicanda, lege magistra, securius conserventur et ipsarum ecclesiarum indemnitati salubrius provideatur, constitutionibus aliis de premissis loquentibus in suo robore permansuris.