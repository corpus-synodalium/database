Guido miseratione divina Episcopus Papiensis praesente hac saera Synodo ad rei memoriam sempiternam. 
Licet ad corrigendos excessus hominum mentesque fidelium sacris eruditionibus informandas, antiqua patrum statuta manaverint et sacrorum canonum proditae fuerint sanctiones; vana tamen et praesumptuosa cupiditas multorum mentes taliter excaecavit, ut non attendentes quid ratio dictet, justitia dicat et aequitas persuadeat, suis actibus sensum praeferant rationi, prorsus a via veritatis devii currant, iniquitas dominetur ac demum ipsa juris observantia, nisi frequentibus monitionibus et privatorum praelatorum constitutionibus adjuvetur, totaliter videatur a subditorum mentibus excidisse. 
Nos igitur ad Pontificalis officii dignitatem, nec nostris meritis, sed divina potius permissione vocati, hoc mente gerimus ac totis viribus affectamus, ut temporibus nostris inter innoxios innocentia sit secura, servetur unitas, pax colatur, justitia vigeat, lites et jurgia conquiescant, ac tandem per praecepta et prohibitiones infrascriptas, quas fecimus, subditi nostri arceantur ab illicitis et ad salutaria dirigantur. 
Amplectimur quippe voluntarios pro ipsorum quiete labores, ut scandala et delicta removeamus ab ipsis; et idcirco, praesente hac sacra synodo ad honorem Dei omnipotentis et gloriosae Virginis matris ejus, nec non beati Syri eonfessoris patroni nostri, et ad reformationem totius cleri et populi Papiensis nobis commissi, infrascriptas constitutiones et statuta facimus, promulgamus, ac etiam publicamus, quas universas, et singulas sub poenis in eis contentis, omnibus aliis et singulis constitutionibus et statutis per nos olim editis resecatis et locum imposterum sibi minime vindicantibus, inviolabiliter de cetero praecipimus observari.
(1) De haereticis.
Cum fides sit substantia et cujusque verae religionis firmissimum fundamentum, oportet nos esse vigiles et attentos eirea tuitionem et defensionem ipsius, ne ab aliquibus corruptoribus corrumpatur et aliqualiter violetur. 
Quare praecipimus ex parte Dei omnipotentis omnibus clericis et praesertim praelatis nostrae civitatis et dioecesis, quod studiose vigilent et attendant, ne aliqui haeretici vel credentes eis in suis parochiis commorentur, scilicet, quam cito sciverint aliquos publicos et manifestos vel alias ex probabili causa manifeste suspectos, nobis vel vicario nostro, si nos abesse contingerit, non differant inthimare: quos haereticos ex parte Dei omnipotentis et nostra excommunicamus et anathematizamus cujuscumque sectae sint et quocumque nomine censeantur, nec non credentes, receptatores, sectatores et fautores eorum. 
Et excommunicamus quoscumque, qui scienter aliquem eorum elegerint ad aliquod officium publicum seu concilium civitatis vel cujuscumque communitatis, quos haereticos et credentes manifestos capi volumus, et praecipimus a quocumque teneri posse, quousque super haec fuerimus requisiti: quod si aliquis negligens inventus fuerit et consilium vel auxilium dederit, quod talis haereticus seu credens non capiatur vel captus non detineatur vel quod non puniatur seu quod fugiat vel evadat, praesertim de palatio nostro seu carcere, sit excommunicatus et omni beneficio ecclesiastico seu feudo et omni honore et dignitate, cum de hoc plene constiterit, perpetuo sit privatus.
(2) De electionibus.
In tantum quorumdam processit ambitio et nefanda cupiditas, ut beneficia ecclesiastica, quae puris et liberis consensibus eligentium, postulantium, praesentantium et conferentium debent, juxta canonicas sanctiones, obtineri, laicorum vel clericorum potentia minis, terroribus, violentiis et compulsionibus ea nitantur habere, in non modicum animarum suarum periculum et cleri et ecclesiarum scandalum, enorme dispendium et gravamen. 
Quare statuimus, ut nulla ecclesiastica saecularisve persona nostrae civitatis vel dioecesis de cetero, exceptis praelatis, canonicis, clericis vel conversis seu aliarum ecclesiarum vel locorum venerabilium personis, ad quas jus pertinet eligendi, praesentandi, conferendi, instituendi et providendi, violentias, minas vel terrores inferat vel easdem compellat seu inducat per vim seu potentiam saecularem ad eligendum, postulandum, praesentandum, conferendum, confirmandum, instituendum et providendum de praelaturis, dignitatibus seu personalibus, ecclesiis seu beneficiis ecclesiasticis quibuscumque. 
Quod si secus actum fuerit, electiones, postulationes, praesentationes, confirmationes, institutiones et provisiones hujusmodi nullae sint ipso jure, nec per eas vel earum aliquas jus aliquid acquiratur illi cui tali modo provisum fuerit de praelatura, dignitatibus, personatibus, rectoriis vel aliis beneficiis quibuscumque, nec fructus quos perceperint ex iisdem faciant suos; sed tamquam raptores eos restituere teneantur. 
Et nihilominus tam illi qui violentias, minas et terrores hujusmodi intulerint et qui talem compulsionem fecerunt vel fieri procuraverint, nec non illi qui hujusmodi electionibus, postulationibus, nominationibus, praesentationibus, confirmationibus, institutionibus, provisiouibus scienter consenserint, sententiam excommunicationis incurrant.
(3) De indignis non eligendis. 
Quia, propter indiscretas electiones, collationes, provisiones et receptiones eorum, ad quos pertinere noscuntur, plerumque indigni ad canonicatus, praebendas, clericatus, loca ecclesiastica et beneficia assumuntur, ecclesiis non modica proveniunt detrimenta et ex his scandala plurima oriuntur: volentes super his salubri remedio providere, hac praesenti synodo providemus, statuimus et firmamus quod de cetero nullus eligatur seu recipiatur in canonicum vel in fratrem seu ad praebendam aliquam vel beneficium seu locum alicujus ecclesiae, qui vita, conversatione, moribus, aetate et litteratura ad id indignus existat, et quod nulli tali ecclesiasticum beneficium, canonicatus vel praebenda conferatur de caetero per quoscumque vel ad ipsam instituatur seu quomodolibet admittatur. 
Et si secus per aliquem seu aliquos sive collegia aut capitula vel singulares personas in aliqua sui parte contigerit attentari, ex nunc prout ex tunc, ipsas electiones, receptiones, collationes, provisiones et institutiones decernimus irritas et inanes: et eligentes, recipientes, admittentes, conferentes, providentes et instituentes scienter contra hoc in aliquo praemissorum, eligendi, recipiendi, conferendi, providendi et instituendi illa vice sponte potestate privamus propter peccatum hujusmodi transgressorum; et idem in receptionibus et electionibus monachorum, monialium, conversorum et conversarum et fratrum hospitalium, monasteriorum et piorum locorum statuimus observandum et praesentem constitutionem firmitatem etiam quoad ipsa in omnibus obtinere. 
Electos vero, receptos et institutos, quibus provisiones vel collationes contra haec factae fuerint per quoscumque, ex nunc in his scriptis excommunicationis vinculo innodamus, si praetextu talium electionum, receptionum, provisionum, collationum seu institutionum jus aliquod de ipsis praebendis, canonicatibus et beneficiis ecclesiarum, monasteriorum et hospitalis sibi nisi fuerint quomodolibet vindicare. 
Huic etiam addicimus sanctioni, quod nullus eligatur vel recipiatur seu admittatur in canonicum vel confratrem seu alicujus collegam ecclesiae saecularis, ibi praebenda vel beneficio non vacante, absque nostra licentia speciali. 
Et quod nullae personae admittantur vel eligantur seu recipiantur de cetero in monachos vel conversos seu perpetuo dicatos vel in moniales seu sorores vel conversas, sub quacumque forma verborum, alicujus monasterii monachorum seu monialium aut domus vel alterius regularis seu hospitalis vel etiam pii loci non mendicantis, ultra quod ex facultatibus seu redditibus et proventibus eorumdem locorum possint commode sustentari. 
Electiones vero receptiones et admissiones, quas contra haec in aliqua sui parte contigerit imposterum attentari, ex nunc vires decernimus non habere, eligentes, recipientes, admittentes seu tractantes aliquam personam seu personas contra haec excommunicationis, in his scriptis, vinculo innodamus.
(4) De promovendis ad ordines sacros infra tempus debitum.
Ex officio pastorali, quod nobis incumbit, providere volentes, ne animarum cura in ecclesiis negligatur et ne aliqua ecclesia divinis officiis defraudetur, in praesenti synodo providemus, statuimus et firmamus, quod quicumque assumptus de cetero fuerit seu constitutus ad regimen alicujus parochialis ecclesiae seu ad praelaturam vel rectoriam aut administrationem seu dignitatem alicujus regularis vel saecularis ecclesiae civitatis vel dioecesis Papiensis, postquam confirmationis seu provisionis vel collationis seu institutionis ejusdem munus fuerit assecutus et ipsius rectoriae, administrationis, praelaturae et dignitatis ecclesiasticae, possessionem pacificam adeptus fuerit, vel per eum steterit quominus adipiscatur eandem, ad illos ordines, quos administratio, praelatura et dignitas requirit, promoveatur statutis a jure temporibus successive. 
Et idem praecipimus observari in inferioribus clericis, canonicis et beneficialibus quarumcumque ecclesiarum, quos ad aliquas praebendas, canonicatus vel loca ecclesiastica imposterum contigerit promoveri, requirentes certos ordines ex ipsius ecclesiae seu ejus capituli privilegio, consuetudine vel statuto, ut post acquisitam possessionem per eos vel suo nomine per quoscumque promoveri procurent ad ipsos ordines successive, quos requirunt vel requirent, ut praemittitur, ipsae praebendae vel canonicatus hujusmodi seu loca.
Illud idem extendentes ad eos qui jam rectorias, dignitates, praelaturas vel administrationes canonicatus seu praebendas vel loca hujusmodi sunt adepti. 
Quoscumque vero qui circa praemissorum observationem in aliqua sui parte, justo impedimento cessante, se exhibuerint difficiles vel rebelles vel etiam negligentes, ex nunc ipsis rectoriis, administrationibus, praelaturis et dignitatibus ecclesiasticis, canonicatibus, locis et praebendis eisdem praesenti constitutione privamus perpetuo et totaliter removemus ab ipsis: aliis clericis, qui hoc adimplere velint et possint post decursum temporum quibus promoveri debuerint et poterant, assumendis per eos ad quos electiones seu collationes vel provisiones aut institutiones praedictorum pertinent vel imposterum pertinebunt, nisi cum ipsis institutis per nos fuisset prius super ipsis ordinibus dispensatum.
(5) De alienigenis non eligendis ad beneficia.
Quoniam alienigenae passim non sunt in ecclesiis instituendi, de quorum vita moribus et conversatione notitia non habetur, in hac praesenti synodo providemus statuimus, firmamus et ordinamus quod nullus talis clericus, nullaque persona ecclesiastica prius recipiatur vel assumatur ad aliquam rectoriam, administrationem aut praelaturam vel dignitatem alicujus ecclesiae saecularis vel regularis vel alterius pii loci nostrae jurisdictioni subjecti, nec tali de aliquo eorumdem provideatur vel aliqualiter ex praedictis aliqua conferatur, nisi prius super hoc a nobis petita licentia et obtenta, salva semper sedis apostolicae ejusque legatorum et delegatorum in praemissis omnibus potestate. 
Electiones vero provisiones, receptiones, collationes, institutiones, quas contra hoc attentari contigerit, decernimus nullas esse, et eligentes, recipientes, providentes, conferentes et instituentes contra haec privamus ex nunc providendi, eligendi, conferendi et instituendi vice illa totaliter potestate ad alium seu alios devolvenda. 
Addentes quod nulla persona ecclesiastica, collegium, capitulum vel conventus presbyterum conductitium seu sub certa pensione et annua mercede aut salario seu censu alienigenam et alienae dioecesis vel cujuscumque religionis professum de cetero habeat, retineat, vel assumat, nostra super hoc prius licentia non obtenta, ad missas publice celebrandas, et ad praestandum populo ecclesiastica sacramenta. 
Contra haec vero de cetero attentantes in centum solidos papienses Episcopali camerae condemnamus per nos in pios usus, ut expedire videbitur, convertendos.
(6) Quod personae non necessariae non intersint electionibus.
Quamquam existat inhibitum per canonicas sanctiones quod clerici de negotiis ecclesiarum et praesertim spiritualibus laicorum judicio non disponant et quod electiones celebrare volentibus nullus metus vel coactio seu aliquid aliud inferatur propter quod non habeant liberum arbitrium eligendi; plerumque tamen laici hoc minime attendentes insistunt et saepe eligentibus minas et terrores inferunt ad eas personas eligendas quas alias minime elegissent. 
Praesenti constitutione statuimus et firmamus, quod quando electio aliqua de praelato seu rectore vel ministro alicujus ecclesiae regularis vel saecularis seu hospitalis vel alterius pii loci seu de quocumque canonico, clerico vel beneficiato fuerit celebranda, tempore illo quo electio ipsa celebrabitur vel quo ad eam celebrandam illi ad quos spectat conveniunt, aliqui clerici vel laici sive personae saeculares cujuscumque conditionis existant, non intersint nec praesentes existant in ecclesia seu loco in quo electionem ipsam contigerit celebrari nec in domibus vel sediminibus seu hortis aut viridariis vel coemeteriis ipsius ecclesiae, vel alterius pii loci, et eidem contiguis et existentibus intra septa ipsius ecclesiae vel pii loci nisi sint personae sine quibus electionis negotium non valeat commode expediri et quarum sit ibi praesentia opportuna: electionem vero quam praesentibus aliquibus personis non opportunis ibidem et sine quibus electio valeat expediri existentibus tunc temporis in ipsa ecclesia seu in aliquo praedictorum locorum, de quibus personis verisimiliter praesumi possit quod convenerint et existant ut, propter ipsorum potentiam seu minas vel timorem seu praesentiam timendam ex aliqua rationabili conjectura, aliquis inducatur ad eligendum aliquem vel desistat ab eligendo illum quem forte alias elegisset, celebrari contigerit in futurum, ex nunc decernimus irritam et inanem; eligentes tunc eligendi potestate illa vice privamus: personas vero non opportunas, quae in ipsa praesentes extiterint et eos qui ipsos ad id invitaverint et fecerint permanere seu quarum occasione advenerint, ex nunc in his scriptis excommunicationis vinculo innodamus.
(7) De inventario faciendo per praelatos et rectores ecclesiarum.
Praesenti constitutione sancimus, volentes ecclesiarum indemnitatibus providere, quod omnes qui de cetero ad rectorias seu dignitates ecclesiasticas assumuntur, postquam illarum possessionem pacificam fuerint assecuti, infra mensem in praesentia capitulorum suorum et bonorum parochianorum ipsius ecclesiae et tabellionis publici de thesauro et bonis mobilibus ecclesiarum ipsarum inventarium in scriptis fideliter faciant, cum effectu apud ipsas ecclesias conservandum; qui vero contra haec se exhibuerit negligentem seu difficilem vel rebellem, ex nunc in decem libras papienses Episcopali camerae condemnamus in pios usus per nos, ut expedire videbitur, convertendas.
(8) De concubinariis. 
Quamvis concubinarios publicos clericos sacri Canones severitate multiplici persequantur, quod tamen plerique Dei timore postposito in hujusmodi turpitudine vitii non solum occulte sed etiam publice inveniuntur offendere, Nos eorum impudicitiam opportuna districtione confundere ac reprimere cupientes praesenti constitutione synodamus, providemus, statuimus et firmamus quod de cetero nulla persona ecclesiastica regularis vel saecularis et cujuscumque conditionis et status extiterit concubinam seu fornicariam aut amasiam alicubi publice aut manifeste seu evidenter habere vel tenere praesumat. 
Omnes vero clericos saeculares, qui contra haec attentaverint in futurum omnibus dignitatibus, rectoriis, canonicatibus et ecclesiasticis beneficiis et praebendis, quas in nostra civitate vel dioecesi obtinuerint, praesenti constitutione perpetuo privamus et ab ipsis removemus; eosdem regulares vero dignitatem aut rectoriam seu praelaturam seu administrationem vel officium obtinentes perpetuo privamus eisdem. 
Regulares vero administrationem seu dignitatem aut rectoriam vel praelationem aliquam non habentes ineligibiles reddimus et inhabiles ad alios eligendos et ad omnes tractatus capituli sui et confratrum suorum pro quocumque negotio celebrandos, decernimus minime admittendos. 
Mandantes et etiam concedentes quibuscumque personis ecclesiasticis, collegiis, conventibus et capitulis ad quos electio, receptio seu collatio vel provisio hujusmodi dignitatum, administrationum, canonicatuum, locorum et praebendarum, abbatiarum et prioratuum dignoscitur pertiuere, ut ad ipsas eligant, instituant et assumant personas idoneas, quod si facere neglexerint seu omiserint infra tempus a jure statutum, electiones et provisiones celebrandas dignitatum et administrationum praebendarum beneficiorum et canonicatuum, abbatiarum et prioratuum taliter vacantium, potestatem eligendi, providendi, conferendi et ordinandi de illis illa vice ad superiorem videlicet dioecesanum Episcopum ex nunc, post decursum ipsius temporis a jure statutum, decernimus devolutam. 
Addentes quod nullus clericus saecularis ecclesiae recipiat aliquam mulierem in conversam, nec etiam aliquam de incontinentia suspectam in domo secum retineat. 
Receptiones vero, quae contra haec fierent, decernimus non valere. 
Clericos vero, qui contra haec mulierem tenuerint suspectam, in centum solidos papienses nostrae camerae condemnamus per nos in pios usus, prout expedire videbimus, convertendos.
(9) De filiis presbyterorum. 
Quia indignum est ut impudico patri filius illegitimus ministret et praecipue in altari, statuimus quod de cetero nullus presbyter sive rector aut praelatus alicujus ecclesiae filium illegitimum in sacerdotio vel sacris ordinibus genitum ministrare sibi in altari vel cum eo in ecclesia saeculari vel regulari divina officia celebrare aut per civitatem comitari eumdem, nisi cum illo super illegitimitate dispensatum fuerit; faciat vel permittat vel etiam secum in domo retineat; delinquentes vero in his seu eorum aliquo ex nunc in solidos sexaginta papienses condemnamus episcopali curiae persolvendos, per nos in pios usus, prout expedire videbimus, convertendos. 
Regulares vero contra haec attentantes in aliquo praemissorum ex nunc in his scriptis excommunicationis vinculo innodamus.
(10) De raptoribus et invasoribus rerum ecclesiasticarum.
Ecclesiarum indemnitatibus providere et animarum periculis cupientes, prout est possibile, obviare, volentesque in quantum possumus refrenare cupiditatem et ambitionem plurimum effrenatam, praesenti constitutione hac sacra synodo approbante providemus, statuimus et firmamus, quod nullus de cetero ecclesias aut ipsorum bona vel jura, honores vel jurisdictiones invadat, rapiat vel usurpet; omnes vero personas tam ecclesiasticas quam saeculares cujuscumque conditionis dignitatis aut status extiterint, quae de cetero invadent vel occupabunt vel usurpabunt vel rapient vel illicite detinebunt aliquam ecclesiam seu ecclesias, monasteria, hospitalia vel aliqua pia loca, terras, possessiones, domos, jurisdictiones seu honores aut alia bona immobilia aut jura seu thesaurum aut crucem, calicem, paramentum, turibulum aut librum vel his similia alicujus monasterii vel ecclesiae seu domus saecularis vel regularis vel alicujus pii loci, et omnes qui ad hoc eisdem scienter dederint mandatum, praeceptum seu auxilium seu consilium vel favorem, ex nunc in his scriptis, si ad requisitionem praelati vel rectoris sive locum ejus tenentis et vices vel capituli seu majoris partis illius ecclesiae vel hospitalis seu pii loci vel procuratoris ejusdem, qui occupata vel invasa seu usurpata ad suam ecclesiam crediderit pertinere, infra decem dies post ipsam requisitionem non restituerint et libere dimiserint eisdem taliter occupata, invasa vel usurpata seu detenta illegitime per eum vel alium ejus nomine vel mandato, in his scriptis, excommunicationis vinculo innodamus et tamquam sacrilegos judicamus; illos vero qni aliquid ex praedictis hactenus occupaverunt, rapuerunt vel invaserunt et adhuc hodie detinent occupata aut retinent illicite et injuste in hac praesenti synodo primo, secundo, tertio et peremptorie et publice admonemus quod infra unum mensem illa dimittant libere ac restituant ecclesiae, monasterio, hospitali, aut alteri pio loco, ad quem crediderint pertinere, post quam super hoc fuerint, ut de aliis praemittitur, requisiti; alioquin eosdem poenis praedictis decernimus subjacere. 
Universitates vero villarum, burgorum et castrorum, quae contra hanc nostram constitutionem de conscientia majoris partis ejusdem in aliquo attentabunt, ipsorumque loca, ecclesiastico interdicto usque ad condignam satisfactionem decernimus subjacere.
(11) De non alienandis vel impignorandis rebus Ecclesiae.
Indiscretis et damnosis bonorum et rerum ecclesiasticarum alienationibus volentes salubriter obviare, praesenti constitutione decernimus et providemus, quod nulla persona ecclesiastica, nullum capitulum, collegium vel conventus aliqua bona immobilia seu jura perpetua alicujus ecclesiae saecularis vel regularis seu alterius pii loci alienent quocumque titulo alienationis vel concedant in emphyteusim ultra annos novem vel de ipsis investituram faciant seu locationem sub certa pensione seu censu vel ad fictum sive uni sive pluribus personis sub quocumque modo vel forma verborum per quam dici possit ipsam locationem aut investituram directe vel indirecte excedere dictum tempus: et quod ultra decem libras nomine ecclesiae seu pii loci vel praebendae seu beneficii mutuum non contrahant vel ecclesiam suam aut praebendam seu ipsum pium locum vel aliqua ejus bona alicui obligent nomine alicujus debiti ultra quantitatem praedictam absque nostra licentia speciali aut vestes sacras seu vasa vel libros ejusdem vel aliquid de thesauro ipsius alienent vel pignori obligent, nostra super hoc licentia non obtenta. 
Alienantes vero vel pignorantes seu contrahentes et dantes et recipientes vel facientes contra haec vel aliquod praemissorum in his scriptis ex nunc excommunicationis vinculo innodamus, contractus qui contra haec celebrabuntur, carere viribus decernentes et ecclesias ex ipsis minime obligari.
(12) De vita et honestate clericorum.
Cum de vita et honestate clericorum laudetur et glorificetur Deus et universalis ecclesia ecclesiasticaeque personae in majori reverentia et devotione habeantur, a cunctis studiose laborandum est clericis, ut honestati in quantum possunt deserviant et insistant, ut per eorum exempla pariter et doctrinam ipsi laici invitentur ad bonum et ecclesiam atque clerum libenter honorent et clericorum opera praebeant exempla virtutum. 
Quare praecipimus omnibus clericis nostris ecclesiasticisque personis, ut honeste et caste vivant et tonsuram et habitum habeant condecentem tali discretione ac districtione adhibitis circa habitum, ut clerici et canonici civitatis quibus suppetunt facultates et praesertim in sacerdotio constituti vel dignitate seu rectoria et praelati dioecesis sine birretis, cappis clausis seu mantellis humeros cooperientibus et partes anteriores corporis, prout decet, absque infulis ac societate honesta per civitatem incedere non praesumant. 
Illi vero quibus non sufficiunt facultates, honesta desuper deferant indumenta, infulam in publico minime deferentes, in divinis officiis sint soliciti et attenti, ut devote et distincte dicantur ab eis, horas canonicas non omittant, corporalia, calices et alia ecclesiae ornamenta munda teneant. 
Calices argenteos habeant in ecclesiis collegiatis et in aliis quibus suppetunt facultates, unaque missa sacerdos sit contentus in die, nisi necessitas a jure permissa aliud postularet.
Eucharistiam, chrisma et oleum sanctum fideli custodia servare procurent caventes, ne corpus Domini, plusquam decet, in casella reservetur. 
Soliciti sint omni hora, negligentia cuncta semota, cum necesse fuerit, poenitentiare ac communicare infirmos et sanos cum requisiti fuerint, praesertim illos quos dignos esse cognoverint. 
In ecclesiis vero utantur cotta alba vel cappa vel mantello ad collum, nec utantur aliquibus vestibus inhonestis. 
Ab injuriis et verbis contumeliosis abstineant. 
Mandantes etiam districte omnibus clericis in sacris ordinibus constitutis, quatenus ubi nos adesse contigerit pontificaliter, in officiis nullus compareat sine cotta alba vel cappa, alioquin eos poena debita puniemus.
(13) De chrismate. 
Item excommunicamus in his scriptis omnes sacerdotes et clericos et laicos quoscumque qui corpus Christi, chrisma vel oleum sanctum alicui viro vel mulieri dederint vel qui receperint, nisi in sacramento.
(14) De missa solemni celebranda in die sabbati.
Item districte praecipimus ut in collegiatis ecclesiis qualibet die sabbati ad honorem beatae Mariae virginis missa solemniter celebretur, nisi, propter solemnitatem vel octavam alicujus sancti vel propter proprium officium illa die dicendum vel funeris causa, expediat aliter observari.
(15) Ne clerici intrent tabernas.
Item prohibemus districte, ne clerici et viri religiosi intrent tabernas, nec morentur nec comedant nec bibant in eis, nisi peregrinentur vel vadant ad loca remota ex necessitate; delinquentes vero in aliquo praemissorum ex nunc in solidos viginti papienses episcopali curiae condemnamus, per nos in pios usus, prout expedire videbimus, convertendos.
(16) Ne clerici intrent bataliolas. 
Item statuimus quod nullus clericus de cetero pugnare debeat in bataliolis, et qui contra fecerit solvat pro poena qualibet vice solidos xx. papienses camerae nostrae applicandos.
(17) Ne clerici deferant arma.
Item monemus omnes et singulos clericos nostrae civitatis et dioecesis ut arma non deferant per civitatem vel suburbium aliquod adjacens civitati vel per alra loca seu burgos per quos etiam laicis illa prohibitum est deferre absque justa causa et nostra licentia speciali vel nisi euntes ad villas vel redeuntes tunc temporis ab iisdem; delinquentes vero in hoc, vice qualibet qua delinquunt, deferendo illa extra curiam episcopi seu communis Papiae in viginti solidos papienses nostrae camerae condemnamus; deferentes vero contra haec per dictam curiam etiam in episcopali palatio Papiae ejusque curia vel in ecclesia majori vel platea sancti Savini vel atrio sancti Syri seu palatio communis et domo potestatis in libris decem et armorum amissione nostrae camerae condemnamus. 
Arma vero ex nostra licentia deferentes ita occulte deferant et decenter quod ex ipsis non possit scandalum generari. 
Et quod nostris temporibus comperimus quam plures clericos nobis subjectos rixantes existere et percussores, ex quibus scandala oriuntur in cordibus laicorum, volentes tam detestabile vitium a subditorum nostrorum mentibus removere, idcirco huic addicimus sanctioni, ne ullus de cetero clericus aliquem alium, cujuscumque sexus status vel conditionis existat, gladio, lapide, fuste vel manu seu alio genere armorum, nisi se defendendo, praesumat percutere, si quis vero contra praemissa vel aliquod praemissorum praesumpserit attentare, ipsum pro tali facinore juxta qualitatem excessus per eum perpetrati puniendum nostro arbitrio reservamus.
(18) De portis monasteriorum claudendis. 
Item statuimus et praecipimus, quod in omnibus conventibus, claustrum firmetur cum clavibus hora competenti, et claves teneantur ab aliquo de congregatione vel aliunde honesto et timente Deum, cui praelatus injunxerit, nec aperiantur in nocte nisi justa causa interveniente.
(19) Ne clerici ludant ad taxillos. 
Item statuimus quod clerici non ludant ad azarum vel tabulas seu aliquem alium ludum taxillorum seu reginetam vel ad balletas seu cavigiolas, nec permittant aliquos ludere in ecclesiis seu domibus ecclesiarum, alioquin contra facientes confessi de hoc vel convicti solvant, qui in sacris ordinibus fuerint constituti, pro qualibet vice solidos viginti papienses, inferiores vero solidos decem papienses nostrae camerae applicandos in pios usus, prout videbimus, convertendos
(20) Ne clerici trahantur ad forum saeculare. 
Prohibemus quoque ne aliquis clericus vel persona ecclesiastica vel saecularis clericos et personas ecclesiasticas gerentes ecclesiasticum habitum et tonsuram trahere audeat ad forum vel curiam saecularem, facientes vero contrarium ipso facto sententiam excommunicationis incurrant et eos nihilominus poenae canonicae decernimus subjacere.
(21) Ne clerici emant bladum ante tempus.
Item prohibemus expresse quod nullus clericus emat granum vel aliud bladum, vinum vel oleum ad novellum, ut illa vendat pretio cariori. 
Et qui contra fecerit ipsum in solidos centum papienses episcopali curiae condemnamus, per nos in pios usus, prout expedire videbimus, convertendos.
(22) De clericis non residentibus.
Statuimus quod nullus praelatus vel rector alicujus ecclesiae nostrae civitatis vel dioecesis curam animarum habens ultra duos menses a sua ecclesia se absentet sine nostra licentia speciali, alioquin, si ultra duos menses absens fuerit ab ecclesia sua, a perceptione sui beneficii, quamdiu absens fuerit, sit suspensus: si vero per tres menses in hujusmodi suspensione duraverit, justa, necessaria et rationabili causa cessante, ex nunc beneficio, ipso jure, privamus, per eos ad quos spectat, alii libere conferendo, sine alia privationis sententia ab homine proferenda et etiam monitione praemittenda.
(23) Quod clerici resideant ut debent.
Item statuimus et ordinamus quod quilibet canonicus etiam cathedralis ecclesiae et clericus beneficiatus alicujus ecclesiae nostrae civitatis et dioecesis residentiam faciat in ecclesia, in qua beneficiatus existit juxta formam statutorum ipsius ecclesiae, si in ca fuerint statuta aliqua facientia mentionem de residentia facienda; aliter enim facientes poenam incurrant in statutis ipsius ecclesiae appositam contra eos, qui in ipsis ecclesiis juxta formam ipsorum statutorum minime residerent. 
Et si in ecclesia aliquod statutum non fuerit, quod de residentia faciat mentionem, in ipsa ecclesia continuam residentiam facere teneatur; alioquin proventus ecclesiastici sibi per rectorem ipsius ecclesiae subtrahantur, nisi alias in absentia de consuetudine seu dispensatione nostra vel ex constitutis ipsius ecclesiae debeantur, vel de nostra licentia ad tempus se duxerit absentandum. 
Si vero aliquis de canonicis nostrae ecclesiae Cathedralis seu personatum vel dignitatem habentibus, canonicatum vel praebendam seu aliquod aliud beneficium in aliqua ecclesia nostrae civitatis vel dioecesis, in quo nullum fuerit statutum de residentia facienda, supple [1] obtinuerit [2] ipsum propter praerogativam ipsius ecclesiae cathedralis, poena subtractionis praedicti sui beneficii, seu praebendae et praelaturarum amissione, licet personaliter non resideat in ipsa ecclesia in qua beneficiatus existit, volumus obligari.
(24) Quod clerici fugitive revertantur ad ecclesias. 
Item statuimus et districte praecipimus omnibus praelatis et rectoribus ecclesiarum curam animarum habentibus, qui dimissis ecclesiis suis in alienis morantur, quatenus infra duos menses, a die publicationis constitutionis hujusmodi, ad suas ecclesias revertantur et in illis moram contrahant, prout cura dictarum ecclesiarum requirit, alioquin, si infra praedictum terminum ad dictas suas ecclesias non redierint, contra eos ad privationem suorum beneficiorum procedemus; adjicientes ne aliquis praelatus sibi locare debeat aliquem sacerdotem, qui habeat rectoriam, nostra super haec licentia non obtenta.
(25) De testamentis. 
Quia relatione multorum didicimus quod quando aliqui in infirmitate positi volunt condere testamentum seu disponere de rebus suis in sua ultima voluntate, ipsorum consanguinei ab intestato succedere cupientes vel alii non permittunt sacerdotes vel notarios intrare ad eos; et sic quandoque accidit, quod sine restitutione usurarum et male ablatorum decedunt infirmi; nos huic malitiae obviare volentes, statuimus quod nullus cujuscumque sexus de cetero, arte aliqua vel ingenio, occulte vel private impediat, quominus infirmus suam restitutionem et dispositionem ultimae voluntatis disponat, et exprimat per testamentum et aliam ultimam voluntatem. 
Et si quis contra fecerit ipsum excommunicationis vinculo innodamus.
(26) Quod notarii dent testamenta in scriptis.
Testamentorum, codicillorum et aliorum ad pias causas relictorum, jus commune locorum ordinarios executores, post annum ab obitu testatoris, instituit, quorum testantium voluntates frequentissime retardantur, quia non est qui eas curet episcopis intimare: cupientes igitur decedentium animabus salubriter providere, monemus omnes et singulos notarios civitatis et dioecesis nostrae, qui de relictis ad pias causas instrumenta hactenus confecerunt, ut infra mensem, a publicatione constitutionis hujusmodi, ipsa instrumenta quae recolunt se fecisse vel ipsorum copiam nobis exhibeant ad inspiciendum; illos vero notarios, qui de praedictis de cetero instrumenta confecerint, monemus ut infra mensem a die obitus testatoris numerandum, ipsa instrumenta vel ipsorum copiam ad inspiciendum nobis sub excommunicationis poena studeant exhibere.
(27) De parochianis. 
Cum parochiae ecclesiarum propterea fuerint limitatae, ut terminis suis quilibet contentus existat, statuimus ut nullus clericus subditus vel praelatus religiosus vel saecularis alienum parochianum scienter ad confessiones recipiat vel pro poenitentiis dandis vel aliis sacramentis intret parochiam alterius scienter ad sanum aliquem vel infirmum, nisi per sacerdotem, cujus est parochia, expresse fuerit invitatus, vel de voluntate ejus fuerit vel consensu, et nostra seu vicarii nostri, super haec licentia non obtenta et necessitate non imminente, propter absentiam vel aegritudinem proprii sacerdotis, alieno parochiano tunc graviter aegrotante vel ad remota peregrinari volente et sacerdotis proprii copiam non habente, non obstante si vocatus fuerit ab amicis infirmi seu consanguineis vel quibuscumque personis aliis, sine proprii licentia sacerdotis et consensu. 
Et qui contra fecerit ex nunc in solidos quadraginta papienses nostrae camerae condemnamus per nos in pios usus, prout expedire videbimus, convertendos, salvis super hoc privilegiis aliquibus ab apostolica sede concessis.
(28) De decimis. 
Statuimus et ordinamus quod decimae clericis vel ecclesiis tantum et non laicis persolvantur; prohibentes ut decimas nullo modo recipiant laici, nisi concessae fuerint eis in feudum ab antiquo, alioquin dantes et recipientes poena canonica puniemus.
(29) De status regularium. 
Statuimus et firmamus ut abbates, praepositi, priores, abbatissae et priorissae monasteriorum nostrae civitatis et dioecesis, qui populum habent, tenere debeant perpetuos cappellanos, qui in divinis et ecclesiasticis sacramentis populum regant et nobis de cura populi respondeant, ut tenentur, et qui a nobis curam recipiant animarum et qui per nos instituantur, quos sine nostra licentia et auctoritate praecipimus minime amoveri. 
Qui vero sunt hactenus aliter instituti et qui sine institutione tali populo ecclesiastica sacramenta administrant, ab ipsis ecclesiis discedant infra mensem aut de sua institutione canonica fidem faciant coram nobis; alioquin ipsos in his scriptis excommunicationis vinculo innodamus.
(30) Quod ne quis intret monasterium. 
Volentes honestati tam clericorum, quam religiosarum personarum utriusque sexus, quantum cum Deo possumus providere, praesenti duximus constitutione firmandum ac etiam inhibendum quod aliquis sacerdos vel clericus saecularis vel religiosus, cujuscumque conditionis et status existat, alicujus monasterii seu religiosae domus aliquarum monialium vel sororum claustrum seu clausuram per nos jamdiu auctoritate apostolica deputatus eisdem ingredi non praesumant absque manifesta et rationabili causa et sine nostra licentia speciali. 
Ab hac inhibitione et constitutione excipientes confessores, sacerdotes et verbi Dei praedicatores per nos et auctoritate nostra ipsis monialibus et sororibus deputatos aut etiam in posterum deputandos ac etiam eos qui causa alicujus funeris ad ipsa monasteria accesserint vel solemnitatis alicujus sancti seu consortii vel processionis quae tunc in ipsa ecclesia celebretur. 
Contrarium auctoritate facientes, ex nunc vice qualibet in solidos viginti papienses nostrae camerae condemnamus per nos in pios usus, prout expedire videbimus, convertendos. 
Prohibemus insuper ut nullus laicus, exceptis necessariis personis, dicta monasteria monialium, causa habendi cum eis colloquium, vel alia quacumque causa, praeterquam de expressis, praesumat accedere sine nostra licentia speciali, laicos vero delinquentes in hoc excommunicationis vinculo supponemus.
(31) De jure patronatus. 
Patronis ecclesiarum et ecclesiasticorum locorum nostrae civitatis et dioecesis sub excommunicationis poena inhibemus, ne aliquid violenter ab ipsis ecclesiis vel ecclesiasticis locis, in quibus jus patronatus obtinent, exigant vel usurpent ultra quam sit eis a jure concessum, nec clericos vel conversos ecclesiasticorum locorum vel ecclesiarum, quarum patroni existunt, verberent vel percutiant violenter, et qui contra fecerit ipso facto jus patronatus amittat.
(32) Quod patroni non inferant terrorem. 
Item praecipimus ut nullus patronus vel pro patrono se gerens per se vel per alium impediat, vel minas inferat, vel terrores, verbis vel factis aliquibus veris rectoribus et praelatis ecclesiarum, seu eosdem impediat, quominus ipsi rectores et praelati in suis ecclesiis libere administrare valeant et in divino officio deservire, et si quis contra fecerit, sententiam excommunicationis incurrat. 
Si quis vero vult aliquid dicere contra praelatos et rectores hujusmodi ad nos recurrat, de illis justitiam recepturus.
(33) De usuris. 
Cum generale concilium apud Lugdunum celebratum cautionem de restituendis usuris sub certa forma decreverit exhibendam, monemus omnes clericos et religiosos curam animarum habentes nostrae civitatis, ut sine licentia nostra hujusmodi cautionem non recipiant, nisi infirmi periculum impediat nostram licentiam expectare: praesenti etiam constitutione firmamus ut quotiescumque a manifestis usurariis cautionem de restituendis usuris secundum formam dicti concilii deinceps recipere, scribere ac publicare contigerit, nobis ante obitum exhibeant cautionem hujusmodi, si fieri poterit; alioquin post obitum ejus infra mensem formam dictae cautionis ostendant; volumus enim eam videre utrum sit legitime celebrata et eam in nostris capitularibus registrare. 
Si vero quisque notarius in ostensione dictae cautionis deinceps malitiam vel notabilem negligentiam habuerit, nec infra dictum tempus nobis ostenderit, in eum ex nunc in his scriptis excommunicationis sententiam promulgamus. 
Ne autem ipsi notarii possint aliquam de ignorantia excusationem praetendere, praecipimus ecclesiarum rectoribus, ut post dictam cautionem receptam per eos, notarios eosdem sollicitent, ut ipsam cautionem nobis non differant intimare; formam cujus cautionis volumus esse talem.
(34) De forma cautionis supra usuris. 
Filius quondam Petri sanus mente et intellectu licet aeger corpore, vel sanus mente, corpore et intellectu volens animae suae salubriter providere et satisfacere de male ablatis et extortis per usurariam pravitatem, vel alio quocumque pravo vel malo modo per se vel per alium pro eo vel per aliquas personas, quarum bona essent ad eum devoluta per successionem, vel haereditario seu alio quocumque modo vel jure, coram dicto domiuo vicario, rectore vel cappellano talis ecclesiae et me infrascripto notario et fide dignis testibus infrascriptis, non vi dolo vel metu inductus et non per errorem, sed ex certa scientia fuit confessus, asseruit et declaravit se teneri tali in tanta quantitate talis pecuniae; item tali communitati in tanta et tali quantitate talis pecuniae, quas quantitates singulas a singulis praedictis personis et communitatibus se extorsisse, et exortas fuisse prout ipse A. asseruit per usurariam pravitatem vel tali modo vel quas quantitates singulas a praedictis personis vel locis singulis talis filius quondam talis cujus bona ad ipsum A. pervenerunt vel cujus ipse A. haeres extitit, ut dixit, per usurariam pravitatem. 
Praedicta forma servetur si usurae et male ablata et personae et loca quibus restitui debent sunt certa. 
Vel tali modo:
(35) De forma cautionis quae debet exigi ab infirmis, quando usurae et male ablata sunt incerta.
In Papia etc. fuit confessus, asseruit et declaravit se teneri quibusdam personis et locis, quorum non recordatur, quas et quae dixit se habere in scripturis, vel in tot libris suarum rationum quas praedictus dominus vicarius taxavit et moderatus fuit mille libras denariorum talis monetae vel quas dixit ascendere usque ad quantitatem talis monetae, quas a singulis eorum ipse A. vel talis cujus ipse haeres existit vel cujus bona pervenerunt ad eum, ut dixit, vel cui ipse A. se dixit succedere, extorsit in tali loco, ut dixit, per usurariam pravitatem, prout in scripturis singulorum ipsorum in dictis libris contentis dixit plenius contineri, quos libros eidem priori statim assignavit et tradidit sigillatos suo sigillo, quas quantitates omnes et singulas sua propria libera et spontanea voluntate promisit et convenit dicto priori recipienti et stipulanti pro venerabili in Christo patre domino G. Dei gratia Episcopo Papiensi, qui nunc est et in antea fuit et pro omnibus praedictis et etiam pro omnibus et singulis, quorum interest vel intererit seu interesse poterit, nec non omnes et singulas alias usuras vel male acquisita, quae apparerent eum ultra quantitates praedictas extorsisse vel ad eum quomodolibet pervenisse, tradere et restituere vel pauperibus erogare ad voluntatem et mandatum dicti domiui episcopi vel sui vicarii et parere et stare super ipsis usuris et male extortis et male acquisitis restituendis et distribuendis taxatione et declaratione et mandato ipsius domini episcopi vel sui vicarii, feriis non obstantibus quibuscumque, quibus nunc renunciavit expresse, et sine libelli oblatione, et ordiue et solemnitate juris etiam non servatis, ad voluntatem et mandatum ipsius domini episcopi et sui vicarii et secundum formam constitutionis dicti domini episcopi super haec editae, et dare et assignare eidem priori pro ipso domino episcopo et ejus curia recipienti omnes et singulos contractus et omnes et singulas scripturas alias, si quas habet, publicas vel non publicas et cancellatas usuras vel vitium foenoris continentes, ad voluntatem et mandatum ipsius domini episcopi vel ejus vicarii, et nominare personas a quibus usurae praedictae fuerunt extortae, et quae essent sibi in usuris aliquibus obligatae, et ipsas usuras declarare bona fide, sine fraude, priori, nomine quo supra, stipulanti et recipienti, se fidem facturum eidem domino episcopo vel suo vicario de praedictis restitutionibus ad eorum voluntatem et mandatum et de ipsis reddere rationem. 
Item absolvit et liberavit omnes et singulas personas, universitates et loca ab omni usurarum datione, quibus tenerentur et quibuscumque scripturis publicis vel privatis vel ex pacto seu qualibet promissione, volens esse contentus sola sorte tantum. 
Et irritavit omnia et singula instrumenta et obligationes sibi factas, de quibuscumque usuris, vel male ablatis et de omnibus et singulis excedentibus veram sortem, contractibus et obligationibus ipsis in vera sorte ratis manentibus, promittens eidem domino priori stipulanti et recipienti, nomine supradicto, deinceps non petere et non exigere aliquid ultra veram sortem ab aliquo, vel aliquem, super eo quod veram sortem excederet, per se vel per alium nullatenus molestare vel inquietare et molestari et inquietari non permittere. 
Quae omnia supradicta et infrascripta idem A. promisit et convenit per se et suos haeredes et successores, eidem domino priori stipulanti et recipienti, nomine antedicto. 
Et juravit ad sancta Dei evangelia corporaliter tacto libro inviolabiliter et integre attendere, solvere et observare, facere et adimplere et damna, expensas et interesse emendare. 
Si vero praedicta omnia et singula, ut dictum est supra, per singula capitula non servaverit et fecerit, promisit et convenit eidem domino priori stipulanti et recipienti, praedicto nomine, dare et solvere duplum quantitatis praedictae et rei seu quantitatis unde peteretur, quae poena toties committatur lege [1] incurratur [2] et exigi possit cum effectu quoties contra factum vel ventum fuerit, ratis manentibus omnibus et singulis supra dictis; renuncians exceptioni dictarum promissionum, declarationum, obligationum et juramenti non factorum, rei non sic gestae, doli mali, conditioni indebiti et sine causa, privilegio fori, actioni in factum et omni alii legum et juris auxilio, tam canonici quam civilis. 
Insuper B. et M. ibi praesentes precibus et mandato dicti A. et quilibet eorum in solidum constituentes se principales debitores et pagutores in praedictis et quolibet praedictorum, et pro praedictis et infrascriptis omnibus et singulis observandis, faciendis et integre adimplendis apud dictum vicarium stipulantem et recipientem pro dicto domino episcopo et omnibus quorum interest vel intererit, vel interesse poterit, in omnem casum et eventum fidejusserunt promittentes ipsi et quilibet eorum in solidum ipsi domino vicario stipulanti et recipienti, ut dictum est, se facturos et curaturos taliter, quod dictus A. attendet et observabit, faciet et adimplebit omnia et singula supradicta et ipsi quidem ea per se solvent, attendent et observabunt, facient et adimplebunt et quilibet eorum in solidum omnia et singula supradicta: alioquin solvere duplum dictae quantitatis et etiam rei seu quantitatis unde ageretur, quotiens contra factum vel contra ventum fuerit, ratis manentibus omnibus et siugulis supradictis et damna omnia et expensas emendare pro quibus omnibus et singulis observandis, faciendis et attendendis et integre adimplendis obligaverunt tam dictus A. quam dicti B. et M. ejus precibus et mandatis et quilibet eorum in solidum, dicto domino vicario stipulanti et recipienti, pro dicto domino episcopo et ejus curia et pro omnibus quorum interest vel intererit seu interesse poterit, se et suos haeredes et omnia et singula eorum et cujuslibet eorum bona praesentia et futura, quae ex nunc se et pro ipso domino Episcopo et pro omnibus et singulis supradictis constituerunt possidere. 
Ita quod liceat ipsi domino episcopo et suae curiae ipsorum bonorum corporalem possessionem et tenutam auctoritate propria et sine dicti A. et suorum haeredum et alterius cujuslibet personae conditione intrare et accipere et ea vendere, distrahere et alienare et in solutum dare et concedere pro restitutione supradicta, supponentes et subjicientes se et sua bona praedicta jurisdictioni dicti domini episcopi et suae curiae temporaliter et spiritualiter ac promittentes per pactum eidem domino vicario legitime stipulanti et recipienti nomine quo supra a praedictis vel a quolibet vel ab aliquo praedictorum aut a processu aliquo contra eos vel eorum aliquem seu eorum vel alterius ipsorum bona occasione dictarum restitutionum vel alterius earum facto vel faciendo non appellare vel aliud facere per se vel per alium propter quod dictae restitutiones vel altera earum impediri valeat quomodolibet vel differri. 
Renunciantes dicti B. et M. beneficio novarum constitutionum de praedibus reis debendi de fidejussoribus epistolae divi Adriani et omni alii legum et juris auxilio tam canonici quam civilis, quod eis vel eorum aliquibus in hac parte competeret vel posset suffragium vel auxilium impartiri.
(36) Quod notarii ostendant testamenta infra tempus.
Contingit interdum in testamentis, codicillis, ultimis voluntatibus et aliis dispositionibus quibuscumque de spirituali patre confidere, ut per ejus manus usuras et male ablata restituenda aut de juste acquisitis eleemosynas faciendas in ipsa sui dispositione relinquant, quorum postea laudabile desiderium non impletur ex eo quod ad ipsius patris notitiam non pervenit, ideoque monemus omnes et singulos notarios nostrae civitatis et dioecesis et praesenti costitutione firmamus ut, quotiescumque de usuris et male ablatis restituendis aut eleemosynis faciendis in testamentis, ultimis voluntatibus, codicillis et aliis dispositionibus aliquid fuerit relictum, notarius qui de hoc instrumentum confecerit, infra mensem seriem ipsius instrumenti nobis sub poena excommunicationis ostendat.
(37) Quod nullus de incertis disponat.
Cum usurae et male ablata, de quibus nescitur quibus restitui debeant, sub episcoporum dispositione consistant, monemus omnes et singulos homines nostrae civitatis et dioecesis ut praedictas usuras et male ablata undecumque ad eos pervenerint, sine nostra conscientia, consilio et assensu restituere sive distribuere non praesumant. 
Nos enim in omnes et singulos qui contra fecerint ex nunc excommunicationis sententiam promulgamus.
Quod vero frequenter contingit quod quidam, qui ad restituendas praedictas usuras et male ablata incerta debitores se esse cognoscunt, certam pecuniae quantitatem vel indeterminate omnia bona quae possident, quandoque religiosorum, quandoque clericorum saecularium, quandoque laicorum potestati supponunt, ut ipsam pecuniam sive bona pro animabus ipsorum et eorum, a quibus indebite fuerunt extorta, pauperibus et piis locis distribuant, sicut eis videbitur convenire; nos praedictos religiosos, clericos saeculares et laicos, cujuscumque praeeminendae seu conditionis existant, monemus et praesenti constitutione eis sub excommunicationis poena mandamus, quam ipso facto incurrant contrarium facientes, ut, si ad praedicta distribuenda hactenus deputati sunt vel deputabuntur in posterum, ipsam pecuniae quantitatem sive bona, sine nostra conscientia, consilio et assensu distribuere non praesumant. 
Hanc autem constitutionem et excommunicationem ad notarios qui de praedictis de cetero instrumenta confecerint extendi volumus, ut praedictam excommunicationis sententiam incurrant, nisi infra mensem a contractus inid tempore numerandum, instrumentorum tenorem nobis ad inspiciendum curaverint exhibere.
(38) Quod rectores saeculares non se intromittant in causis usurariis.
Item praecipimus potestatibus, consulibus, camerariis, sindicis et aliis locorum rectoribus ac etiam assessoribus nostrae civitatis et dioecesis quocumque nomine censeantur, ut si quando contra aliquem contractum seu reclamationem qui sit usurarius vel in fraudem usurarum initus seu inita, coram eis contingat opponi, si id quod opponitur manifestum fuerit, ita quod districtione non egeat, de omni eo quod ad usuram vel superabundantiam pertinet, de cetero se nullatenus intromittant. 
Si vero dubium fuerit, cum talem cognitionem ad ecclesiasticum forum, vel examen non sit dubium pertinere, remittant ad nos, vel vicario nostro cognitionem vel examen et interim dicta cognitione pendente supersedeant quaestioni; ita quod se de ea nullatenus intromittant, alioquin contra eos mediante justitia ad excommunicationis sententiam procedemus; nihilominus, quod interim fecerint, careat firmitate.
(39) De poenitentiis et remissionibus. 
Dolentes referimus, quod referentibus nobis quibusdam audivimus, videlicet quod quidam ad audiendas confessiones et injungendas de peccatis poenitentias ordinati, propriis utilitatibus inhiantes, non qdam nec non [5] [6] poenitentiam, quam pro peccatis tenentur injungere, commutare in determinatam summam pecuniae non verentur; et ad excusandas excusationes in peccatis, propterea haec facere personis simplicibus asserunt, quod volunt illam pecuniam pauperibus erogare. 
Volentes igitur hanc speciem cupiditatis de clericorum cordibus amputare, monemus omnes et singulos archipresbyteros, praepositos, priores, rectores ecclesiarum nec non presbyteros alios saeculares et religiosos nostrae civitatis et dioecesis et praesenti constitutione firmamus, ut de caetero poenitentias injungendas in pecuniam vel in rem aliam temporalem sine nostra licentia speciali in suum vel cujuscumque alterius commodum convertendum, non audeant commutare. 
Si autem quisque contra haec de caetero venire praesumpserit, in eum ex nunc excommunicationis sententiam promulgamus. 
Ne autem ex hac constitutione possit pauperibus aliquod praejudicium pervenire, permittimus quod unusquisque sacerdos post impositam poenitentiam ad cumulum ipsius poenitentiae peccatori, si eidem sacerdoti videbitur, possit injungere ut aliquam quantitatem pecuniae non sibi sacerdoti nec alicui personae determinatae vel loco, sed generaliter teneatur peccator secundum suam conscientiam pauperibus erogare.
(40) De sententia excommunicationis.
Cum auribus nostris frequenter sit relatum quod quidam abbates, abbatissae, priores, praepositi, archipresbyteri, canonici, ministri, clerici, monaci et conversi tam religiosi quam saeculares nostrae civitatis et dioecesis, divino timore postposito, pluribus et variis excommunicationum sententiis innodati existunt, nec curant ab ipsis sibi beneficium absolutionis impendi, et ita decipiunt animas subditorum, quod ligati non possunt solvere nec ligare, unde cum cura officii nostri exigat animarum saluti pro viribus providere, ideo volumus, statuimus et ordinamus et districte praecipimus in virtute sanctae obedientiae, et sub poena privationis dignitatum, abbatiarum, praelaturarum, administrationum, rectoriarum, personatuum, officiorum et beneficiorum omnibus et cuilibet nostrae jurisdictioni subjectis, ut intra mensem post denunciationem hujusmodi se faciant a sententia excommunicationis qua tenentur absolvi et de absolutione appareat publicum instrumentum, nisi sententia talis esset quod propter ipsam oporteret eum romanam curiam visitare, pro qua volumus et praecipimus ut infra octo dies coram nobis compareant et eis apponemus remedium salutare: alioquin in transgressores sententiam privationis abbatiarum, praelaturarum, dignitatum, personatuum, rectoriarum, administrationum, officiorum et beneficiorum ex nunc duximus proferendam: ex nunc concedentes conventibus, capitulis, collegiis et aliis ad quos pertinet vel pertineret electio de jure, ut loco talium transgressorum eligant alium bonum et idoneum quem malluerint, quod si non fecerint noscant quod ipsis ab ipsa die in antea tempus labitur eligendi. 
Praesentem constitutionem extendi non volumus ad illos qui ignorant forte se excommunicatos.
(41) Quod non comedantur carnes in quadragesima.
Animarum periculis volentes salubriter providere, praecipimus, statuimus et firmamus quod omnes utriusque sexus ab esu carnium, ovorum et casei et similium quadragesima solemni debeant abstinere, videlicet a quarta feria usque ad festum resurrectionis dominicae subsequentis: delinquentes vero in aliquo praemissorum, nisi justa causa interveniente et nostra seu nostri vicarii aut rectoris ecclesiae parochialis, si fuerit de dioecesi, licentia speciali, in his scriptis excommunicationis vinculo innodamus.
(42) De simoniacis. 
Item excommunicamus ex parte Dei omnipotentis et nostra omnes clericos et laicos simoniacos et mediatores simoniacae pravitatis et omnes clericos usurarios et nihilominus poenis subjaceant imponendis.
(43) De sortilegiis. 
Item excommunicamus et maledicimus ex parte Dei omnipotentis et nostra omnes incendiarios et raptores rerum ecclesiasticarum, sortilegos et sortilegas et brevia pro maleficiis facientes.
(44) De hia quae spectant ad officium sacerdotum.
Statuimus et ordinamus quod ecclesia munda et non occupata servetur, nisi propter hostiles incursus vel alias necessarias urgentes causas; pallae altaris et alia vestimenta seu paramenta sacerdotis sint benedicta et munda et integra sine laesione et praecipue corporalia sint mundissima et duplicia; missa sine duabus tobaleis non dicatur, quarum saltem una superior sit benedicta, ampullae vini et aquae sint mundae et integrae; in altari viatico nullus missam celebret, nisi sit consecratum et integrum et nisi decenter super ipsum possint calix et hostia permanere.
(45) De eucharistia custodienda.
Item volumus et mandamus quod corpus Domini honorifice custodiatur in pyxide munda et decenti et una cum oleo sancto sub clavi diligenter reponatur infra ecclesiam in altari vel in tribunia ecclesiae, vel in sacristia vel in ara altaris in loco ad hoc specialiter deputato, praecipue ne possit auferri vel tangi ab aliquo sine conscientia sacerdotis et locus ipse fiat infra tres menses proxime subsequentes.
(46) De sacerdote quod deferat cottam albam. 
Item volumus et mandamus quod sacerdos indutus cotta alba vel cappa clausa et cum stola corpus Christi in pyxide ad hoc specialiter deputata vel calice pulchro velamine cooperto sine planellis et oplis forte [7] hopelandis, italic sajoni [8] [9] semper praecedente ministro cum torticio accenso vel alio lumine in lanterna, semper pulsante campanella, cum omni reverentia portet ambabus manibus ante pectus, cum necesse fuerit, ad infirmum.
(47) Quod capitula habeant constitutiones per exemplum. 
Item praecipimus et mandamus praelatis omnibus, ut has nostras constitutiones a curia nostra recipiant exemplatas, de civitate videlicet infra duos menses, de dioecesi infra tres menses a publicatione hujusmodi numerandos, suh poena solidorum centum papiensium operi majoris ecclesiae persolvendorum, ut eas semel in anno suis subditis legant, pariter reservata nobis potestate interpretandi et declarandi, si quid fuerit dubii in singulis constitutionibus supradictis vel aliqua praedictarum nec non unam poenam scilicet spiritualem in temporalem, et temporalem in spiritualem commutandi, secundum quod nobis videbitur expedire et congruere saluti animarum subditorum nostrorum.