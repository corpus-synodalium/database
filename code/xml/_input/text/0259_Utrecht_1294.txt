De captivacione vel interfectione clericorum.
Johannes, Dei et apostolice sedis gracia episcopus Traiectensis, dilectis nobis in Christo universis et singulis ecclesiarum prelatis, prepositis, archidyaconis, abbatibus, abbatissis, prioribus, priorissis, provisoribus et decanis, plebanis et rectoribus, cappellanis, presbiteris ac ceteris tam clericis quam laycis nostre civitatis et dyocesis in vero Salutari salutem.
Cum ad honorem Dei et ecclesie Traiectensis predicte statum pacificum ac subditorum nostrorum salutem alias, sicut scitis, quedam statuta promulgaverimus utilia et honesta;
quia tamen ex illis quedam -- videlicet de capcione et interfectione clericorum, ruptura litterarum ecclesiasticarum, judicum et alias perturbacione et impedimento multiplici ecclesiastice jurisdictionis --, licet equitate suadente propter dilectorum inmanitatem satis forent tolleranda, aliquibus nobilibus et aliis jurisdictioni preessentibus dura nimium videbantur, et ob hoc ea per nos mitigari magna et frequenti instancia postularint;
nos -- ut ipsi per se et suos justiciarios, ad obviandum huiusmodi delictis et injuriis, ne fiant et perpetrata vel perpetrate fuerint quod absit, procurandum quod sceleris et debita emenda prestet, eo promptiores se exhibeant, quo nos procliviores in condescendendo eorum peticionibus inveniunt, -- predicta statuta aliis in suo robore duraturis in hunc modum qui sequitur duximus mitiganda:
(1) In primis statuentes: si presbiter vel clericus capiatur, parrochia in qua captus fuerit ecclesiastico subjaceat interdicto.
Et si ex illa in aliam transferatur, illam similiter interdicimus, quamdiu in illa detinebitur una cum illa in qua captor morabitur.
Si vero occidatur, quod absit, similiter parrochia illa, in qua tantus excessus perpetratus extiterit, et eciam illa seu ille, in qua vel quibus dicti malefactores se receptaverint, ecclesiastico subjaceant interdicto.
Et nichilominus malefactor seu malefactores huiusmodi cum complicibus et receptatoribus eorundem ac opem et operam ipsis prestantibus, quos in hiis scriptis excommunicamus, atque excommunicati tam auctoritate canonis quam nostra tam diu publice nuncientur, quousque Deo nobis et ecclesie ac passis injuriam condigna prestetur emenda, et nichilominus absolucionis debitum beneficium meruerint optinere.
(2) Statutum insuper nostrum alias per nos factum contra impedientes ecclesiasticam jurisdictionem seu perturbantes de cetero qualitercunque sive litteras rumpendo sive rapiendo seu nuncios aut portitores eorum ledendo capiendo detinendo seu dampna injurias et molestias inferendo, et prout in dicto statuto plenius continentur, in hoc articulo mitigamus: videlicet quod parrochia, in qua huiusmodi violentia injuria seu perturbacio facta fuerit vel ubi dictos malefactores morari contigerit, ecclesiastico non subjaceat interdicto.
(3) Item cum ecclesie fiunt tutela refugii et in eis homines peccatorum veniam consueverint et debeant postulare, presenti decreto declaramus: ecclesias et earum cimiteria gaudere emunitate et ad eas confugientes ab illis violenter extrahi non debere, nisi in ecclesiis seu cimiteriis predictis seu contra ea deliquerint, quia tunc frustra legis auxilium invocarent, qui committerent contra eandem.
Vel nisi publici latrones vel nocturni populatores agrorum fuerint, qui in stratis publicis faciunt comburunt et destruunt agros eorum, qui eis non serviunt.
Alias non delinquentes et ad ecclesias confugientes gaudere debent emunitate earundem; sed super eo, quod inique fecerint, sunt circa mortem et membrorum mutilacionem alias legittime puniendi.
(4) Item precipimus sub pena excommunicacionis clericis quibuscunque nostre civitatis et dyocesis, ut tonsuram deferant, clericalem et vestibus non virgulatis parvis sed clericalibus utantur honestis ac habitu et tonsura, ut a laycis possint distingui.
(5) Item inhibemus sub pena excommunicacionis, quod nullus clericus nostre civitatis et dyocesis audeat arma portare prohibita.
(6) Item prohibemus, ne alicui nuptias celebrent temporibus prohibitis, videlicet a prima die Aduentus Domini usque ad octavam Epyphanie, et a LXXa usque ad octavam Pasche, et a dominica ante Ascensionem Domini usque ad dominicam Trinitatis in omnibus illis inclusive, nec clamdestina matrimonia contrahant sub pena excommunicacionis.
Et ne aliquis intersit eisdem sub pena in jure expressa.
(7) Similiter prohibemus clamdestina matrimonia, que appellamus, que sine denunciacione seu bannis in parrochiis contrahentium per presbiteros eorum publice premissis contrahuntur.
(8) Item precipimus et expresse inhibemus, quod nullus clericus aut presbiter copulet aliquos extraneos nec nuptiis eorum intersit, nisi per litteras patentes aut per testes ydoneos sufficienter constiterit, contrahere volentem aut volentes alicubi non contraxisse vel aliud impedimentum legittimum non habere.
(9) Item inhibemus expresse, quod clerici peregrini et incogniti tam nostre civitatis et dyocesis quam aliene, se presbiteros asserentes, nullatenus in nostra civitate et dyocesi admittantur ad celebrandum divina, nisi legittime ostenderint se promotos.
(10) Item precipimus districte in virtute sancte obedientie rectoribus et presbiteris universis et singulis, ut in eorum parrochiis Pater noster et Credo propter Articulos fidei qualibet die dominica necnon decem precepta et septem sacramenta ecclesie semel in mense aut saltem ter aut quater in anno populo intelligibiliter et lingua materna exponant.
Decem precepta, prout in Exodo continentur, sunt ista:
Non habebis deos alienos.
Non assumes nomen Dei tui in vanum.
Memento ut diem sabbati sanctifices.
Honora patrem tuum et matrem tuam.
Non occides.
Non mediaberis.
Non furtum facies.
Non loqueris contra proximum tuum falsum testimonium.
Non concupisces domum proximi tui nec desiderabis uxorem proximi tui etc.
De sacramentis vero ecclesiasticis quinque dicuntur necessaria et duo voluntaria.
Sacramenta vero necessaria sunt ista: baptismus, confirmacio, penitencia, corpus Christi et extrema unctio.
Sacramenta voluntaria sunt ista: ordines, matrimonium.
Sine sacramentis autem necessariis homo salvari non potest, si ex contemptu obmittantur.
(11) Item publicacionem illius decretalis extra De penis Licet, quam alias fieri mandavimus, presentibus revocamus.
(12) Item statutum nostrum alias publicatum, videlicet quod nullus presbiter duas in die missas audeat celebrare, nisi necessitas in jure permissa permittat etc., taliter intelligimus: videlicet excepto die Natiuitatis Domini et cum funus supervenerit vel aliqua persona potens advenerit, propter quod et quam oportet celebrare.
Hec statuta nostra una cum antiquis a nobis alias promulgatis inviolabiliter observari et in qualibet ecclesia parrochiali haberi et sub pena excommunicacionis per singulos rectores seu vicarios in ecclesiis residentes quater in anno, prout oportunum fuerit, publicari volumus et [1] exponi populo diligenter.
Datum, Traiecto [2], anno Domini Mo.CCo.XCIIII, feria quinta post festum beati Andree apostoli.