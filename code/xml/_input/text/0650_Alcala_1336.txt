Prooemium [1].
Eximinus, miseratione diuina archiepiscopus Toletanus, Hispaniarum primas et regni Castelle cancellarius, uenerabilibus et in Christo sibi dilectis decano et capitulo ac uniuerso clero ecclesiarum ciuitatis et diocesis Toletane, salutem in Christo, salutis auctore.
Cum leuamus in circuitu oculos nostros et gregem dominicum sollicitudini nostre commissum undique mentis acie contemplamur, ex debito pastoralis officii uigilem curam impendimus ut cultores uinee Domini sic cultui salutis intendant quod eiusdem uinee uictoriosi palmites, exclusis spinis et tribulis, latius extendantur et fructuosis germinibus amplientur.
Licet igitur graue feramus et merito cum aliqua sinistra nobis de quibusdam personis ecclesiasticis et aliis referuntur, de illis tamen turbamur acerbius qui sunt ad ecclesiarum regimen deputati, cum nonnumquam prebeant per exemplum delinquendi subditis incentiuum.
Proinde talia, que cordi nostro puncturam inferunt et decorem obnubilant fame sue, sub dissimulatione transire salua conscientia nequeuntes, ne incorrecta prestent audaciam committendi peiora, conuocauimus synodum, et intendentes potius ad obseruationem constitutionum prouincialium et synodalium super corrigendis excessibus et moribus reformandis editarum, quas coram nobis et dicta synodo fecimus recenseri, quam ad multiplicationem earum, aliquas tamen, ut subsequitur, consulta delibertatione eis duximus annectendas.
(1) De annua celebratione synodi [2].
Vt ad diuini cultus augmentum et salutem populi, pastor uultum pecoris sui inspiciat, statuimus quod synodus secunda dominica post festum Resurrectionis dominice, uidelicet qua legitur euangelium Ego sum pastor bonus [3], singulis annis apud Toletum celebretur, nisi aliter per nostras litteras duxerimus ordinandum.
Ad quam diem omnes archipresbyteri et uicarii nostre diocesis, et de quolibet archipresbyteratu et uicaria duo clerici, de statu suorum archipresbyteratuum et uicariarum ac ecclesiarum informati, uenire teneantur, etiam non uocati, et constitutiones prouinciales et synodales afferre secum non postponant, ac synodo intersint superpelliciis induti.
Non uenientes aut de synodo sine speciali archiepiscopi uel eius locum tenentis licentia ante finem synodi recedentes, tamquam inobedientes ad eius arbitrium puniantur.
(2) De partitione fructuum beneficii cum moritur beneficiatus [4].
Quoniam plerumque accidit quod clerico beneficiato decedente, super fructibus beneficii inter successorem et consanguineos defuncti questionis materia suborta, uariis et diuersis consuetudinibus allegatis, inuicem se uexant laboribus et expensis, et successor, propter facultatum ipsius ecclesie insufficientiam, cogitur mendicare.
Statuimus quod quandocumque clericus ipse decesserit, pro rata temporis quo uixerit fructus sui beneficii percipiat, residuum uero futuro successori applicetur, quauis contraria consuetudine non obstante, et constitutionibus [5] bone memorie domini Gundissalui et domini Gundissalui, quondam archiepiscoporum Toletanorum predecessorum nostrorum, que incipiunt Vt morientium uota et Cum bone memorie [6], in suo robore duraturis.
Annum quoque in kalendis Ianuarii uolumus inchoari.
(3) De feriis.
Cum otia fomentum pariant uitiorum, festiuitatum multitudinem duximus temperandam, cum in illis, eo quod non laborant, pauperes aggrauantur et otiosi ac deliciosi ad illicita prouocantur.
Quare festiuitates necessario colendas subnotauimus, quas qui contempserit colere, per suum presbyterum compellatur.
Festum scilicet:
Circumcissionis Domini
Epiphanie
Beati Vincentii
Illefonsi
Purificationis beate Marie
Cathedre sancti Petri
Sancti Mathie apostoli
Annuntiationis beate Marie
Resurrectionis Domini, cum feria secunda et tertia
Sancti Marchi euangeliste
Apostolorum Philipi et Iacobi
Inuentionis sancte Crucis
Ascensionis Domini
Pentecostes cum duobus diebus sequentibus
Corporis Domini
Barnabe apostoli
Natiuitatis beati Iohannis Baptiste
Apostolorum Petri et Pauli
Triumphi sancte Crucis
Marie Magdalene
Sancti Iacobi apostoli
Sancti Petri Ad uincula
Transfigurationis Domini, eodem die sanctorum Iusti et Pastoris
Beati Laurentii
Assumptionis beate uirginis Marie
Sancti Bartholomei apostoli
Natiuitatis beate Virginis
Exaltationis sancte Crucis
Beati Matthei apostoli
Dedicationis beati Michaelis
Sancti Luche euangeliste
Apostolorum Simonis et Iude
Sollemnitatis Omnium Sanctorum
Sancti Martini
Sancti Eugenii
Sancte Catharine
Sancti Andree apostoli
Sancti Nicholai
Sancti Thome apostoli
Expectationis beate Marie
Natalis Domini
Sancti Stephani
Sancti Iohannis euangeliste
Sanctorum Innocentium
Et omnes dies dominicos.
Et quelibet parrochia obseruet festiuitatem illius sancti in cuius honorem eius maior ecclesia est constructa.
Officium uero harum predictarum festiuitatum et aliarum, siue sint nouem siue trium lectionum, prout hactenus fieri consueuerunt in ecclesiis a clericis obseruentur.
Et ad audiendum officia laici nichilominus moneantur.
Datum Alcale, Toletane diocesis, iiii. nonas Augusti, anno Domini millesimo trecentesimo tricesimo sexto, sub sigilli nostri appenssione.
Eximinus.