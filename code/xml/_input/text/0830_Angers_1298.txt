Idem Guillermus in synodo Penthecostes anno Domini millesimo CCmo nonagesimo octavo.
(1) Ut fiat relacio utrum incestuosi sint manifesti vel non.
Precipimus universis rectoribus nostre dyocesis Andegavensis et capellanis ecclesias regentibus ut, cum ad nos de suis parrochiis incestuosos destinaverint, nobis insinuare studeant utrum crimen hujusmodi in eorum parrochiis notorium seu manifestum existat, ut tunc manifesta crimina delinquentium hujusmodi manifeste puniantur, prout sacre precipiunt sanctiones.
(2) Monachi houcias et clochas non ferant.
Ne religiosi defferent houcias sive clochas.
Sane cum nuper in concilio provinciali apud Salmurum celebrato provida deliberacione fuerit inhibitum ne abbates, monachi, priores et alii religiosi, qui secundum suorum instituta majorum capas clausas de panno nigro deferre tenentur, houcias et clochas deferre presument, quod alias non absque gravi scandalo et regularis discipline et divine Majestatis offensa faciebant, statutumque fuit in eodem concilio et preceptum quod contrarium facientes per locorum ordinarios gravi animadversione punirentur.
Et nos, post publicacionem hujus concilii in nostra synodo factam, quamplures transgressores concilii hujus invenerimus, monemus in presenti synodo, una monicione pro omnibus, omnes et singulos abbates, priores et alios religiosos, et maxime regulares nostre dyocesis, ut ipsi concilii hujus definitioni [1] cum effectu parentes, de cetero houcias vel clochas nullatenus deferre presumant, alioquin in contrarium facientes, eorum exigente contumacia et inobediencia, suspensionis sentenciam ex tunc ut ex nunc promulgamus.
(3) Quod littere non sigillentur nisi passate fuerint per principales et quod subditi ad loca remota inferioribus non trahantur, et de juramento notariorum et procuratorum.
Cum ex frequenti et assidua plurimorum conquestione, nostris auribus tocies inculcata, accepimus quod nonnulli judices ordinarii ecclesiastici nostre dyocesis Andegavensis, commodis temporalibus inhiantes, per territoria sua cursores et quasi exploratores transmittunt, aut ire faciunt et permittunt, qui communiter litteras super contractibus aliquocies illicitis, chartas et testamenta transeunt, ad quorum relacionem predicti judices, seu sigillatores eorum, predictas litteras, contractus, chartas, et testamenta, indifferenter et adeo curialiter et benigne sigillent, ac si in eorum presencia facte et ab ipsismet passate fuissent, contra tenorem concilii dudum apud Salmurium celebrati et in vituperium jurisdictionis et clavium sancte Matris Ecclesie et scandalum plurimorum; quodque eciam quamplures ipsorum judicum in suis curiis confovere dicuntur procuratores, et, ut loquamur verius, gencium comestores qui, per villas et burgos, mercata, tabernas et vicos discurrentes, querunt quem devorent, homines ad litigandum incitant, lites redimunt, cum hominibus placitare nolentibus in curiis eorumdem de quota litis paciscuntur, et pro expensis habendis causas ducendas assumunt, et homines citari ad ipsorum judicum loca remociora procurant, et sic homines, maxime simplices et pauperes, gravibus dampnis et injuriis afficiunt et affligunt, excoriant et expoliant bonis suis, et in excommunicacionum sentenciis hujusmodi calumpniis et vexacionibus tales miseros procurantes involvunt [2], eosdem a gremio sancte Matris Ecclesie et communione fidelium, et frequentius sine justa causa, eliminari faciunt et excludi.
Nos talium malignorum fraudibus, exquisitis maliciis et calumpniosis machinationibus obviare ac subditorum nostrorum tranquillitati, nostre sollicite provisionis remedio, prout nobis ministratur desuper, providere volentes, venerabilibus et discretis viris Normanno Andegavensi, Galfrido Transligerensi archidyaconis, ac Rogerio de Sancto Quintino, gerenti vices viri venerabilis Roberti, archidiaconi Transmeduanensio, necnon Galfrido de Burgolio, Hugone de Salmuro, Johanne de Fixa et Mauricio Andegavensi archipresbiteris, et Nicolao dicto Porchier et Symone Gras et Moul, gerentibus vices Stephani archipresbiteri de Ludio, ac Matheo de Credonio, Jacobo de Candeio, Petro de inter Sertam et Meduanam et Oliverio de Camiliaco decanis, et Andrea Galteri, gerenti vices decani de Maugia, ob hoc et causas alias vocatis, et presentibus coram nobis Andegavi, in camera nostra, die veneris in crastino synodi Penthecostes et ipsorum super hoc accedente consensu, ita duximus statuendum quod sigillatores predictorum archidyaconorum, archipresbiterorum et decanorum de cetero aliquas litteras super quibusvis contractibus confectas, chartas sive testamenta nullatenus sigillare presumant, nisi predicti archidyaconi, archipresbiteri et decani, eorum officiarii seu sigillatores predicti ipsas passaverint, vel nisi esset aliqua specialis littera, ad quam specialiter transeundam inter certas partes alicui notariorum suorum specialiter committent vices suas, quodque eciam prefati archidyaconi, archipresbiteri et decani, et eorum officiarii seu sigillatores predicti, per modum citacionis seu diei assignacionis, ad locum remociorem nullum subditorum suorum trahant, aut trahi faciant seu permittant, nisi de parcium processerit voluntate, necnon eciam quod notarios et procuratores, eorum curias frequentantes, jurare faciant quod homines ad litigandum nullatemus excitabunt, lites non rediment, de quota litis non paciscantur cum aliquo, nec pro expensis habendis causas ducendas assumant, que premissa in curia nostra precipimus observari.