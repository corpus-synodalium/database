Locus XLIus.
Anno Domini millesimo tricentesimo decimo septimo.
Anno Domini millesimo CCCo decimo septimo, die sabbati jn die beati Remigij, reuerendus in Christo pater Petrus [1] Dei gratia Cameracensis episcopus, tenens suam synodum in ecclesia sua Cameracensi fecit et edidit hec statuta.
Quoniam, ut experiencia nos docuit, nonnulli sacerdotes, ymmo verius deceptores, jn aliena messe falcem suam mittere non verentes, jn nostris ciuitate et diocesi, sine nostra uel curatorum harum ecclesiarum licencia, in eorum parrochijs et eorumdem ecclesijs presumunt temeritate propria audire confessiones et ministrare ecclesiastica sacramenta, contra sacrorum canonum constituta, cum sibi confitentes absoluere nequeant uel ligare, uel jura ecclesiastica ministrare, Nos, tante temeritatj et animarum periculo obuiare cupientes, statuendo prohibemus, ne quicumque sacerdos, sine nostra uel curatorum nostrorum licencia, audire confessiones uel ipsa sacramenta ministrare presumat, nisi in mortis articulo, vbi non possit haberi copia curatorum.
Si quis hoc facere presumpserit, excommunicationis vinculo sit ligatus, saluis tamen auctenticis et priuilegijs apostolicis, quorum uolumus esse defensores.
(2) Item denunciamus excommunicatos a canone omnes hereticos, credentes et fautores eorumdem, et omnes scismaticos.
(3) Item omnes qui jmpediunt jurisdictionem ecclesiasticam et Ecclesie libertatem, et qui in hijs jmpediendis prestant auxilium, consilium uel fauorem.
(4) Item denunciamus excommunicatos a canone omnes illos qui, temporale dominium optinentes, suis subditis jnterdicunt, ne prelatis, uel clericis, siue personis ecclesiasticis, quitquam uendant aut emant aliquid ab eisdem, neque ipsis bladum molant, coquant panem aut alia obsequia exhibere presumant.
(5) Item denunciamus excommunicatos a canone synodalj omnes jllos qui in comitatu nostro Cameracensi castra, villas, nemora, prata, molendina, viuaria et alia loca et jura, ad nostram episcopalem mensam pertinencia, uiolenter jnuadunt et jniuriose occupant, et illos qui in premissis aut aliquo premissorum eisdem dant consilium, auxilium uel fauorem; et terras eorum ecclesiastico supponimus interdicto.
(6) Item denuntiamus jnterdictos a canone synodali omnes illos qui in nostro comitatu Cameracensi agricultores euntes et redeuntes ad agriculturam, et ipsam exercentes, et animalia quibus arant et semina portant ad agrum, capiunt, vulnerant et jnterficiunt, et omnes qui eisdem jn premissis prestant consilium, auxilium uel fauorem.
Precipimus jn virtute sancte obedientie omnibus curatis ecclesiarum nostrarum ciuitatis et diocesis Cameracensis, ut predictas denunciationes publice faciant promulgari singulis diebus dominicis et festiuis, cum jbidem maior fuerit populi multitudo; negligentes vero pena canonica feriantur.
Item rubrica de executione statutorum synodalium, Statuimus, sequitur preceptum per venerabiles viros vicarios generales jn spiritualibus et temporalibus reuerendi jn Christo patris ac domini domini Petri [2], Dei gratia Cameracensis episcopi, jn remotis agentis, in synodo dicti reuerendi patris.