Inscriptio [1].
Incipiunt constitutiones synodales domini Hugonis de Fenolleto, episcopi Valentini.
(1) De loco ubi debet conseruari Corpus Christi.
Cum pridem a bone memorie fratre Andrea, predecessore nostro, laudabiliter fuerit constitutum quod in media parte altaris, cum summa diligentia et honestate, sub claue Corpus Domini custodiatur, in nonnullis uero ecclesiis nostre diocesis super altare, ad modum lampadis, cum chorda ipsum dominicum Corpus ponitur, quod, chorda fracta, interdum contingit super altare cadere uel, quod deterius est, in terram, sicut alias compertum exstitit, in non modicum scandalum Ecclesie sancte Dei.
Igitur nos Hugo, miseratione diurna Valentinus episcopus, huic scandalo cupientes remedio opportuno prouidere, hoc sacro approbante concilio, duximus statuendum quatenus Corpus Domini iuxta altare, in quodam armario, munde ac honeste hinc ad festum natiuitatis Domini diligenter custodiatur, nec pendere ante altare per aliquem rectorem seu uicarium nostre diocesis in sua ecclesia de cetero permittatur.
Qui uero in et circa predicta uel in aliquo de premissis negligens repertus fuerit siue remissus, penam sexaginta solidorum Barchinonensium, ornamentis ecclesie sedis Valentine applicandorum, ipso facto se nouerit incursurum.
(2) Quod omnes clerici habeant libros missales correctos.
Quia admodum periculosum est et absurdum in canone misse errare, in cuius uerbis rite prolatis consistit non modicum status fidei orthodoxe [2], quod fieri contingit multotiens per sacerdotes nostre diocesis, eo quia non corrigunt libros suos.
Nos igitur, attendentes quod ubi maius periculum uertitur, ibi [3] cautius est agendum, presentium auctoritate mandamus omnibus et singuli presbyteris nostre diocesis quatenus illi qui morantur citra Chucarum per officialem nostrum Valentinum uel deputandum seu deputandos ab eo, hinc ad festum beati Michaelis proxime uenturum canonem missalium suorum faciant comprobari, nichilominus statuentes ne de cetero, cum missale nouiter facto seu fiendo presumat aliquis celebrare donec modo premisso similiter fuerit in misse canone comprobatum.
Et hoc idem statuimus faciendum de Ordinariis in quibus sacramentorum officia continentur.
Qui uero contra fecerit, penam quinquaginta solidorum Barchinonensium, ornamentis ecclesie sedis Valentie applicandorum, se nouerit incursurum.
(3) Quod episcopus contra constitutiones suas uel suorum predecessorum dispensare potest.
Pastoralis cura sollicitudinis, nobis diuina miseratione iniuncta, nos inuigilare remediis subiectorum compellit eorumque animarum periculis obuiare.
Sane, cum a nonnullis magne auctoritatis doctoribus uertatur in dubium utrum episcopus contra constitutiones seu statuta in synodali concilio uel alias per ipsum edita ualeat dispensare, ac super hoc diuerse sint sententie diuersorum, nos uolentes eligere uiam tutiorem, hoc sacro concilio synodali approbante, duximus statuendum quod nos et successores nostri, uigore presentis constitutionis in perpetuum ualiture, contra constitutiones a nobis uel predecessoribus seu successoribus nostris editas uel edendas et [4] penas contentas in eis ualeamus cum nostris subditis, si quando et quotiens nobis uel successoribus nostris expedire uidebitur, generaliter uel singulariter, ad tempus uel in perpetuum, dispensare.
(4) Quod constitutio Omnis utriusque sexus [5] sub pena uiginti solidorum, quater in anno publicetur.
Quamuis olim in sacro Tarraconensi concilio prouide fuerit constitutum quod [6] ecclesiarum rectores ad minus quater in anno exponant populo constitutionem Omnis utriusque sexus [7], ne circa ea que sunt de necessitate salutis periculosa ignorantia allegetur, quod male a rectoribus seu uicariis nostre diocesis obseruatur.
Idcirco, nolentes tam prouidum institutum aliquatenus negligi, set potius cum omni diligentia obseruari, mandamus quatenus dicta constitutio de cetero conseruetur ab omnibus rectoribus et uicariis Valentine ciuitatis et diocesis inconcusse.
Si quis uero circa premissa negligens fuerit seu remissus, penam uiginti solidorum, ornamentis nostre sedis applicandorum, ipso facto incurrat.
(5) Quod rectores in suis ecclesiis residentiam faciant personalem.
Hugo, miseratione diuina episcopus Valentinus, dilecto nobis in Christo uicario sedis Valentine seu eius locum tenenti et aliis, ad quos presentes peruenerint, salutem in Domino sempiternam.
Cum diligentia et discretio, mater et magistra uirtutum, Deo reddat gratum et idoneum seruitorem, negligentia uero, que nouerca uirtutis est, Deo et gentibus odio habeatur, idcirco, ne in subscripto Deo [8] sint aliqui negligentes, uobis dicimus et mandamus quatenus ex parte nostra citetis et moneatis semel, secundo et tertio et peremptorie omnes rectores, uicarios et clericos quoscumque beneficia obtinentes in ecclesia et diocesi Valentina, que requirant residentiam personalem cum cura uel sine cura, quod hinc ad duos menses proxime et continue sequentes personalem residentiam et seruitium faciant in ecclesiis et beneficiis suis.
Et quod quilibet rector in ecclesia sua uel beneficio similem monitionem faciat contra absentes, nisi forte licentiam a nobis obtineant cum nostra littera speciali.
Alias licet se absentantes per annum sine licentia, per constitutionem domini Iazperti, bone memorie, predecessoris nostri, ipso facto sint priuati.
Nos tamen contra ipsos absentes ad ipsam priuationem, lapsis dictis decem diebus, procedemus, preuia monitione.
Et quilibet rector quoslibet beneficiatos absentes a sua ecclesia uel beneficio nobis nominatim infra idem tempus, sub pena quinquaginta solidorum, in scriptis dare debet et beneficia uacantia in eisdem, ut pro futuro tempore possimus melius prouidere.
Et quod moneat parochianos suos ad complendum beneficia, anniuersaria, obitus et alia pia legata ordinata in multis testamentis.
Quod si forte dictos parochianos inducere aut compellere nequiuerint, declarent, uirtute synodalis constitutionis, excommunicationis sententiam incurrisse et eos excommunicatos denuntient, nisi ipsam compleuerint infra annum.
Et si excommunicationem sustinuerint animo indurato, nobis ut citius poterint significare procurent.
Item, etiam habeant casus nobis specialiter reseruatos, ut possint clarius inter lepram et lepram discernere et melius prouidere.
Item, quod cum ab [9] eorum parochianis, contra prohibitionem sacri concilii, sciuerint uel audiuerint la Ã§ala proclamari, in continenti illud denuntient rectori seu rectoribus infra dominium illius domini in cuius dominio proclamabitur, constituentes quod omnes in continenti cessare habeant a diuinis donec per nos et dictum dominum loci uel locorum eorum aliter sit prouisum.
Et quod nullus rector sit ausus in ecclesiis quemquam [10] recipere ad cure animarum regimen exercendum, nisi prius nobis fuerit presentatus et commissionem a nobis obtinuerit et exhibuerit cum nostra littera, alioquin ipsum de transgressu huiusmodi puniemus.
Datis Valentie, duodecimo kalendas nouembris, anno Domini millesimo trecentesimo quinquagesimo primo.