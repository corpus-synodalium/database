In nomine Domini amen.
Anno Domini millesimo [1] ccxxxi, die iii idus martii, indictione quinta.
Nos Bonfilius Dei gratia humilis Senensis episcopus in primis statuimus et ordinamus quod omnes prelati et sacerdotes in officiis et eundo per civitatem habeant et deferant superana indumenta clausa.
Item statuimus et ordinamus quod alii clerici qui sunt canonici in plebibus, canonicis et in cappellis civitatis habeant in officiis vestimenta superana clausa.
Item statuimus quod servitores in plebibus in canonicis et in cappellis civitatis habeant tonsuram clericalem et quando serviunt altari, videlicet cum legunt epistulam, et offerunt calicem et dant incensum, habeant capam vel coctam.
Item statuimus quod in plebibus, canonicis, et cappellis civitatis in matutinis, in missis et in vesperis quando fuerit populus ibi solempniter quicumque inceperit habeat cottam vel capam vel camisiam vel guarnellum clausum superius, et hec precipimus sub pena lati interdicti observari.