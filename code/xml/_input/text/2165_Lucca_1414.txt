In nomine Domini amen.
Infrascriptae sunt constitutiones, et constitutionum additiones factae ac editae per reverendum in Christo Patrem et dominum dominum Nicolaum de Guinigiis Dei et Apostolicae sedis gratia episcopum lucanum cum consensu, voluntate, ac deliberatione sui capituli publicatae et confirmatae in synodo generali congregata de ipsius mandato in episcopali palatio lucano die XII Augusti anno Nativitatis Domini MCCCCIV XII indictione pontificatus sanctissimi in Christo Patris et domini domini Bonifatii Papae IX anno secundo.
Nos Nicolaus Dei et Apostolicae sedis gratia episcopus lucanus infrascriptas additiones facimus constitutionibus synodalibus nostrae curiae de, et cum consilio, deliberatione, et consensu fratrum nostrorum canonicorum capituli lucani ecclesiae nostrae, videlicet.
Quia saepe propter negligentiam executorum ultimarum voluntatum defunctorum contingit, quod infra tempus a nostris aliis constitutionibus, et nostrae curiae praefinitum hujusmodi piae defunctorum voluntates debitae non mandantur executioni, de quibus nos etiam notitiam non habentes hujusmodi, non possumus supplere negligentiam, prout tenemur secundum canonicas sanctiones, idcirco remedium apponere volentes opportunum statuimus, quod omnes et singuli notarii, qui testamenta, vel quascumque alias fecerint, seu confecerint ultimas voluntates cuicumque personae in lucana civitate, vel dioecesi, infra mensem post mortem testatoris, vel facientis ejus ultimam voluntatem per notarium annotari, talis notarius, qui in rogatione fuit, nobis, vel nostro vicario generali denuntiare teneatur omnia et singula pia legata, judicia, et relicta, institutiones, et substitutiones ad pias personas, loca, vel causas facta, vel fienda cum nominibus executorum per talem hujusmodi ultimam voluntatem facientem relictorum et nominatorum.
Quod si non fecerint, quilibet, qui hanc nostram constitutionem neglexerint adimplere, post dictum terminum a die mortis hujusmodi ultimas voluntates facientis continuo computandum, excomunicationis sententiam, et poenam XXV librarum incurrere volumus ipso facto nostrae camerae applicandarum.
Additio ad capitulum XLVIIII in fine.
Verum quia executores praedicti ad eorum negligentiam excusandam cum lapso anno volumus, prout de jure tenemur, eorum negligentiam supplere, et defunctorum pias ultimas voluntates executioni debitae demandare, proponunt, quod ad ipsorum notitiam praefatae defunctorum piae ultimae voluntates, et potestas exequendi eis attributa minime devenerit, et sic vota defunctorum ultra tempus debitum differunt; statuimus et ordinamus, quod executores ipsi, si fuerint in civitate lucana, vel ejus dioecesi, praesumantur intra tres menses a morte testatoris numerandos dictarum piarum ultimarum voluntatum notitiam habuisse.
Si vero extra civitatem et dioecesim praedictas, infra sex menses numerandos ut supra.
Experientia facti, quae est rerum magistra, nobis saepius indicavit, quod nonnulli laici nostrae lucanae civitatis, et dioecesis bona operarum, ecclesiarum praedictarum civitatis et dioecesis, quae deberent in ecclesiarum utilitatem converti, propriis usibus applicare praesumunt in suarum animarum praejudicium, et dictarum ecclesiarum non modicum detrimentum.
Quare bonorum virorum tam laicorum, quam clericorum frequentibus exhortationibus incitati cogimur ad infrascriptam constitutionem urgente conscientia devenire.
Statuimus ergo, et ordinamus, quod omnes et singuli operarii quarumcumque ecclesiarum tam civitatis, quam dioecesis nostrae lucanae, qui sunt ad praesens, et erunt per tempora, teneantur singulo anno in fine sui officii de gestis et administratis per eos infra mensem post eorum finitum officium nobis, vel vicario nostro generali veram et integram reddere rationem, et successoribus operariis infra eumdem terminum residua fideliter, et integre consignare sub excomunicationis poena, et librarum decem denariorum lucanorum pro quolibet, qui praedicta neglexerit adimplere.
Item quoad electiones dictorum operariorum vocentur priores, plebani, vel rectores ecclesiarum, quibus eaedem operae sunt annexae, et de illorum consilio, et consensu praedicti operarii eligantur, qua electione facta electi ipsi electionem eorum infra decem dies nobis, vel nostro vicario generali praesentare teneantur, confirmandam, vel infirmandam, alias electio ipsa ipso jure sit nulla, nec illius vigore admittatur, vel audiatur in judicio, vel extra, et nihilominus quilibet eorum poenam quadraginta solidorum incurrat, qui nostrae camerae applicentur.
Item statuimus, quod dicti operarii, et eorum aliquis nullam expensam, seu expensas faciant de bonis operae sine praelati, vel rectoris consilio, et consensu sub poena librarum quinque de bonis propriis ipsorum operariorum nostrae camerae solvendarum.
Prohibemus insuper, ne dicti operarii, vel aliquis eorum quidquam de bonis operarum ipsarum alienare valeant sine nostra licentia speciali, et qui contrafecerint poenam librarum vigintiquinque incurrat, et nihilominus alienatio ipsa viribus non subsistat, sed eo ipso sit irrita, adducentes et protestantes, quod per praedicta ipsis laicis in praedictarum ecclesiarum operis non intendimus quidquam tribuere novi juris.
Ego Johannes filius Therij lucanus civis publicus apostolica et imperiali auctoritate notarius, et episcopalis curiae ac praefati domini episcopi scriba praedictis interfui, et eadem scripsi, et me subscripsi, et additionem in fine positam per errorem omissam addendam ad fidem.
In nomine Domini amen.
Infrascriptae sunt constitutiones, et constitutionum additiones, et seu reformationes factae editae et reformatae per reverendum in Christo Patrem et dominum dominum Nicolaum Dei et Apostolicae sedis gratia episcopum lucanum de consilio venerabilium fratrum suorum canonicorum ejus ecclesiae lectae publicatae et approbatae in generali synodo clericorum lucanorum civitatis et dioecesis convocata et congregata de ipsius domini episcopi mandato die XVI septembris anno Nativitatis Domini MCCCCXIV indit. VIII secundum consuetudinem civitatis lucanae Pontificatus Domini Johannis Papae XXIII anno quinto.