(1) Cum plures per negligenciam decanorum Curatorum et ipsorum vicegerencium circa statuta synodalia et prouincialia committuntur errores, aliqua circa hoc subscribantur vt decanis Remonstrentur et ipsi decani in suis capitulis subditis suis non postponant publicare.
(2) Primo quod omnes decani omnium vsurariorum manifestorum et excommunicatorum per annum et diem quilibet tocius sui decanatus nomina a curatis sibi subditis diligenter inquirant et nobis ad sanctam synodum in cedula deferant vel saltem ad compotum prout loco statutorum primo plenius continetur.
(3) Item quod omnes curati habeant in scriptis nomina suorum parrochianorum excommunicatorum qua de causa et cuius occasione et diem qua primo fuerunt nunciati. 
Et singulis annis per mensem ante synodum referant decanis excommunicatos per annum et diem sub pena XX solidorum et decani nobis ad synodum sub pena XL solidorum Prout loco XXXVo latius declaratur.
(4) Item etiam quod omnes curati nomina suorum parrochianorum qui eis non confitentur, nec eucharistiam Receperunt saltem semel in anno, referant infra mensem vel Rescribant postquam ad ipsorum tamen peruenerit noticiam.
(5) Item quod aliquis curatus vicegerens vel sacerdos ammodo in die bis celebrare presumat super quibus decanis christianitatum licencia concedente interdicta est potestas prout inhibetur loco statutorum nono, solum in casibus in dictis statutis super hoc Reseruatis.
(6) Item quod quilibet Curatus nomina decedencium in sua parrochia et nomina executorum ac tempus cuiuslibet decessus suo decano infra mensem et decanus domino sigillifero officiali vel promotis infra tres menses notificent alioquin curati XX, decani vero Centum solidos turonenses omittant.
(7) Item quod Curati executores testamentorum decedencium moneant vt tempore in statutis declarato copias inuentarii bonorum decedencium et testamentorum eorum ad curiam deferant et super huiusmodi monita cum dictis nominibus curie Rescribant prout in statutis loco Lo contento.
(8) Item quod decani ammodo de audicione cuiuscumque testamenti se non intromittant cuiuscumque eciam valoris existant.
(9) Item quod omnes presbiteri mandatorum curie cameracensis executorum quamcicius dicta mandata sibi fuerint presentata huiusmodi mandata sigillent et de execucione sua fidem faciant et statim dicta mandata Rescripta et sigillata portitoribus restituant Retinendo nomina et cognomina et diem ac dictorum mandatorum tenorem in tabulis seu breuiculis et huiusmodi mandatorum execucionem facere exspectent quousque dicti portitores per duas leucas a locis suis possint esse reuersi siue fuerit periculum siue non, cum possibile sit dictos executores omnia pericula contra portitores litterarum et mandatorum eminentia ignorare.
(10) Item et quod curati et eorum vicegerentes cameracensis dyocesis contra impeditores libertatis seu iurisdiccionis ecclesie et precipue curie cameracensis tam auctoritate synodali quam prouinciali consilio edita necnon felicis recordacionis domini bonefacii octaui que sic Incipit: Quoniam vt intelleximus quorumdam iusticiariorum etc. in facie ecclesiarum suarum audiente populo in lingua materna exponere et publicare sub pena suspensionis et X solidorum non postponant vt loco LVtoIo in dictis statutis declaratur.
(11) Item quod curati decanis suis et decani officialibus sigilliferis vel promotoribus nomina et cognomina tam mulierum quam virorum coniugatorum adulterorum ad curiam Referant sub penis in statutis contentis et ipsis denuncient excommunicatos. 
(12) Item consimiliter quod dicti curati decanis et decani ad curiam referant nomina suorum parrochianorum coniugatorum absque iudicio separatorum et eosdem excommunicatos denuncient.
(13) Item quod predicti decani et Curati curie denuncient clericos presbiteros Jurisdiccioni laycali se submittentes et pro excommunicatis denuncient.
(14) Item si contingat aliquem clericum uel presbiterum per Justiciam laycalem capi si non Restituantur cessetur a diuinis in locis capcionis ductionis decenter vt in statutis declaratur.
(15) Item quod presbiteri notorie fornicatrices suas seu concubinas expellant.
(16) Item quod curati suos parrochianos excommunicatos pro talibus qualibet die dominica vel festiuo denuncient sub pena Centum solidorum et inde sint decani diligentes sub eadem pena.
(17) Item quod presbiteri promoti ad titulum patrimonialem huiusmodi patrimonium non alienent seu vendent sub pena X liberarum et exinde sint decani diligentes sub eadem pena.
(18) Item quod decani pro salario portationis et tradicionis crismatis moderate capiant. 