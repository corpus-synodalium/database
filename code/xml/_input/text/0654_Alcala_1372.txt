Inscriptio. [1] 
Incipiunt constitutiones synodales reuerendissimi in Christo patris et domini domini Gomecii, archiepiscopi Toletani 
(1) De decimis. [2] 
Quia super perceptione portionis dominice inter nonnullos ciuitatis, uillarum et aldearum clericos contingit frequentius discordie materiam preparari pro eo quod quidam abusus a predictis clericis allegantur. 
Sunt enim nonnulli qui propter tributa et petita regalia euitanda uel alio quouis modo, cum illis de predictis ciuitatibus et uillis uicinitatem contrahunt et in tribus solempnitatibus paschalibus uel alias ad uillas se transferunt, in toto anni circulo uel longe maiori parte in aldeolis commorantes. 
Cuius quidem uicinitatis occasione, integre decimas soluunt ecclesiis parochialibus dictarum duitatum et uillarum, in quibus dictam uicinitatem contraxerint. 
Nos igitur Gomecius, archiepiscopus Toletanus, primas Yspaniarum, regni Castelle maior cancellarius, abusum predictum reprobantes, de et cum consensu capituli nostre ecclesie Toletane ac sacra synodo approbante, statuimus ut de fructibus prediorum que in aldeolis predicti tales excollunt integre illis ecclesiis decimam persoluant in quarum territorio predia sunt sita. 
Ceterum quia in plerisque locis, occasione alterius similis abusus, soluuntur decime integre panis ubi teritur et tritus cum paleis recolligitur, licet in aliis locis et sub aliis campanis seminetur, idcirco, predicto abusu similiter reprobato, statuimus quod medietas totius panis decimetur in ecclesiis sub quarum campanis predia sunt sita, et alia medietas ecclesiis locorum ubi cum paleis panis colligitur assignetur. 
Per hoc autem non intendimus preiudicare ecclesiis que ante presentem constitutionem integre decimas percipere consueuerunt omnium fructuum sub suis campanis seminatorum, set eis sua consuetudo illibata seruetur, licet alibi panis cum paleis colligatur. 
(2) Quod beneficiati qui non residerint per quadrimestre ipso facto sint priuati. 
Quoniam ex absentia rectorum et aliorum seruitoria beneficia et capellanias perpetuas obtinentium cultus diuinus minuitur, quem nostris temporibus cupimus augmentari, statuimus ut nullus curatum uel seruitorium beneficium aut capellaniam perpetuam in ciuitate et diocesi Toletana obtinens, de predictis beneficiis absque diocesani licentia de cetero se absentet, et quod tunc dimittat ibidem uicarium qui de auctoritate archiepiscopi seruiat loco eius. 
Si quis autem deinceps se aliter per quadrimestre tempus duxerit absentandum, eo ipso, sine alia citatione, prefatis beneficiis auctoritate presentis constitutionis priuatus existat, collationem sic priuatorum nobis omnimodam reseruantes. 
Hanc autem constitutionem ad beneficiatos in nostra cathedrali ecclesia uolumus non extendi cum in eadem pro maiori parte debeant residere. 
(3) Quomodo possessiones ecclesiarum seu beneficiorum debeant reparari. 
Ad nostrum peruenit auditum quod ex insolertia et incuria et negligentia clericorum et perpetuorum capellanorum omnes quasi fere possessiones ecclesiarum seu beneficiorum suorum et capellaniarum sunt dissipate et destructe et nimiam minantur ruinam. 
Idcirco nos Gomecius, archiepiscopus supra dictus, cupientes huic morbo aliqualem adhibere medelam, de et cum consensu capituli nostre ecclesie Toletane et totius cleri nostre Toletane diocesis in generali synodo congregati hanc in perpetuum ualituram constitutionem sancimus quod prefate possessiones mox reparentur: ubi multitudo extiterit clericorum per unum ex ipsis ab aliis clericis cum maiordomo fabrice ecclesiarum de redditibus et prouentibus beneficiorum eorum quorum desidia et negligentia dicte possessiones fuerunt destructe seu dissipate uel etiam de presenti desistunt, hac prehabita distinctione quod medietas fructuum clerici in premissis culpabilis reperti, si presens sit, si absens sit, omnes sui beneficii fructus per predictos auctoritate presentis constitutionis occupentur, quos eis precipimus assignari pro earum reparatione quosque in debitum pristinum statum sint redacte. 
Et ubi unus tantum clericus fuerit, per maiordomum, ut premissum est, occupentur, deductis prius omnibus dictis beneficiis incumbentibus oneribus, actionibus semper saluis presentibus clericis ruinosas uel dissipatas possessiones habentibus aduersus predecessores suos uel eorum heredes et bona sua qui in premissis uel aliquo premissorum culpabiles extiterunt. 
Conclusio synodi. [3] 
Datum et actum apud nostrum locum de Alcala de Henares, octaua die mensis Iunii de anno Domini millesimo trecentesimo septuagesimo secundo, qua die nostra synodus, quam anno presenti duximus celebrandam in domo habitationis nostre, extitit terminanda, et ante terminationem predictas constitutiones per notarium publicum infra scriptum in plena synodo, ipsaque sacra synodo approbante, legi et publicari mandauimus, eidem mandantes ad maioris roboris firmitatem ut has constitutiones in publicam formam redigat, eisdem suum signum solitum apponendo. 
Presentibus uenerabilibus et discretis uiris dominis Didaco Fernandi thesaurario, Petro Fernandi abbate Sancte Leocadie, Alfonso Martini uicario, Martino Roderici archidiacono Ubeten [4], Gometio Fernandi scholastico, Dominico Fernandi, Iohanne Alfonsi canonicis in nostra ecclesia Toletana, necnon Francisco Martini de Maiorito, Iohanne Fernandi de Alcala, ac Fernando Martini de Rodiellas, Alfonso Fernandi de Yllescas, Didaco Martini de Talauera, archipresbyteris, et aliis pluribus archipresbyteris, uicariis et clericis ac procuratoribus cleri nostre diocesis ad dictam synodum congregatis. 
Et ego Stephanus Fernandi de Portiello, Palentine diocesis porcionarius perpetuus, ecclesie Toletane publicus auctoritate apostolica notarius, qui una cum omnibus supra dictis ad dictam synodum congregatis ibidem interfui, predictas constitutiones in isto folio ex utraque parte manu mea scriptas in plena synodo de mandato prefati domini reuerendissimi in Christo patris et domini domini Gomecii, archiepiscopi Toletani, dictam synodum celebrantis, ipsaque sacra synodo approbante, legi et publicari et in hanc publicam formam redegi signoque meo consueto signaui in testimonium ueritatis. 
