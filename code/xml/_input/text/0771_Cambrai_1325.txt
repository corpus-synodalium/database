Locus LIIus.
Anno Domini Mo CCCo XXVo.
(1) Hec sunt statuta de nouo edita in sancta synodo in ecclesia Cameracensi feria VIa jn die beati Luce, anno Domini Mo CCCo XXVo, per venerabiles et discretos viros commissarios a reuerendo in Christo patre domino Guidone [1], Dei gratia venerabili Cameracensi episcopo, super hoc specialiter deputatos.
(2) Precipiendo statuimus, ne quis pro sacro crismate habendo mittat laycum uel mulierem, sed dumtaxat clericum honestum et discretum.
Et si quis contra fecerit, jncurrat penam viginti solidorum parisiensium.
(3) Item statuendo precipimus sub pena viginti solidorum parisiensium, ne quis presbiter permittat altari uel circa altare mulierem ministrare, dum diuina celebrantur jbidem.