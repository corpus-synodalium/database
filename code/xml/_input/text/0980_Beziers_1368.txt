ANno Nativitatis Domini M. CCC. LXVIII. domino KAROLO Dei gratia rege Francorum regnante, die ultima mensis Julii. Noverint universi quod existens personaliter constitutus in mei notarii et testium infra scriptorum praesentia, videlicet discretus vir dominus Petrus Basterii canonicus ecclesiae Biterrensis, dixit et verbo asseruit, ad suam notitiam pervenisse, quod reverendus in Christo pater dominus Biterrensis episcopus vult et intendit tenere capitulum in ipsa ecclesia Biterrensi, super confirmatione nonnullorum statutorum synodalium, per praedecessores ipsius domini Biterrensis episcopi editorum. 
Quare cum ipse capitulo adesse non posset, ut dixit, propter infirmitatem qua detentus est, dedit super praedictis vocem suam venerabili domino Johanni Garrique praecentori ipsius ecclesiae Biterrensis, de quibus petiit sibi fieri publicum instrumentum per me notarium infra scriptum. 
Acta fuerunt haec in domo habitationis dicti domini Petri Basterii in praesentia et testimonio dominorum Laurentii Fabri, et Petri Nogerii presbyterorum beneficiatorum in ecclesia Biterrensi, et mei Guillelmi Raimundi de Biterris publici auctoritate regia notarii infra scripti. 
Post quae anno et die praedictis dicto domino rege regnante; existens et personaliter constitutus in mei notarii et testium infra scriptorum praesentia discretus vir dominus Guillelmus Barralis archidiaconus Caprariensis in ecclesia Biterrensi, dixit ad sui notitiam pervenisse, quod reverendus in Christo pater dominus HUGO Dei gratia Biterrensis episcopus vult tenere capitulum in ecclesia Biterrensi super confirmatione nonnullorum statutorum synodalium per praedecessores ipsius domini Biterrensis episcopi dudum editorum. 
Quare cum ipse in ipso capitulo adesse non possit, propter infirmitatem qua detentus est, ut dixit, dedit super praemissis vocem suam venerabili viro domino Johanni Garrique praecentori ipsius ecclesiae, de quibus periit sibi fieri publicum instrumentum per me notarium infra scriptum. Acta fuerunt haec Biterris in domo habitationis dicti domini Guillelmi Barralis, in praesentia et testimonio dominorum Laurentii Fabri et Petri Noguerii presbyterorum beneficiatorum in ecclesia Biterrensi, et mei Guillelmi Raimundi de Biterris publici auctoritate regia notarii supra et infra scripti. Post quae anno et die praedictis, dicto domino KAROLO Dei gratia rege Francorum regnante, existens et personaliter constitutus in mei notarii, et testium infra scriptorum praesentia, videlicet discretus vir dominus Petrus de Mirato archidiaconus ecclesiae Biterrensis, dixit ad sui notitiam devenisse quod reverendus in Christo pater dominus HUGO Dei gratia Biterrensis episcopus intendit tenere capitulum in ecclesia Biterrensi, super confirmatione nonnullorum statutorum, per praedecessores ipsius domini Biterrensis episcopi editorum. 
Quare cum ipse propter infirmitatem; qua detentus est, adesse non possit in ipso capitulo, dedit vocem suam super praedictis discreto viro domino Stephano de Maysonilio canonico ipsius ecclesiae Biterrensis, de quibus petiit sibi fieri publicum instrumentum per me notarium supra et infra scriptum. 
Acta fuerunt haec Biterris in domo habitationis dicti domini archidiaconi in praesentia et testimonio [1] alias Grimaut et Raimundi de Ribas habitatorum Biterris et mei Guillelmi Raimundi de Biterris publici auctoritate regia notarii. 
Post quae anno et die praedictis, dicto domino Karolo Dei gratia rege Francorum regnante existentes et personaliter constituti in mei notarii et testium infra scriptorum praesentia infra domum capituli ecclesiae Biterrensis, contiguam claustro ipsius ecclesiae Biterrensis capitulum vulgariter appellatam, videlicet reverendus in Christo pater et dominus, dominus HUGO Dei gratia Biterrensis episcopus, nec non et venerabilibis et discretus vir dominus Johannes de Garrigue, praecentor ecclesiae Biterrensis pro se et dominis Guillelmo Barralis ac Petro Basterii canonicis ipsius ecclesiae Biterrensis, qui eidem domino praecentori voces suas dederunt ad infra scripta peragenda. 
Item discretus vir dominus Stephanus de Maysonilio canonicus ipsius ecclesiae Biterrensis pro se et pro domino Petro de Murato archidiacono ecclesiae Biterrensis, qui etiam vocem suam dedit eidem domino Stephano super infra scriptis, prout superius continetur. 
Item venerabiles et discreti viri domini Bernardus de Mandagachis, ac Guillelmus Arnaudi canonici ipsius ecclesiae Biterrensis, ibidem capitulantes et capitulum ipsius ecclesiae tenentes et celebrantes, ut dixerunt, ad sonum campanae, exhibuerunt et tradiderunt mihi notario supra et infra scripto, quemdam librum papyri coopertum coopertura pergameni, qui incipit in quarta linea primae paginae primi folii bis et fiunt in eadem Biterrensi. 
In quo inter cetera asserebant contineri aliqua statuta ecclesiae Biterrensis, quae praefatus dominus episcopus, et praenominati domini canonici capitulantes ratificaverunt ibi et confirmaverunt, et de his petierunt eis fieri publicum instrumentum, de quo quidem libro fuerunt extracta quae sequuntur. 
(1) Praedecessorum nostrorum salubribus consuetudinibus adhaerere volentes, statuimus et ordinamus, quod quolibet anno bis synodus celebretur in ecclesia Biterrensi, vel ubi dominus episcopus ordinaverit, scilicet hyemalis et paschalis. 
Hyemalis vero celebrabitur feria tertia et quarta illius hebdomadae, in qua fuerit festum S. Lucae evangelistae. 
Synodus paschalis celebrabitur feria tertia et quarta illius hebdomadae, in qua cantatur Ego sum pastor bonus. 
Omnes ergo abbates, priores, rectores, vicarii alii, singuli capellani curati, tam religiosi quam saeculares, qui de jure vel consuetudine ad synodum Biterrensem venire tenentur feria tertia et quarta tempestive ad sanctam synodum intrent jejuni et in habitu condecenti. 
Et honeste se habeant veniendo et redeundo, in domibus et extra, ut eorum honesta conversatio sit aliis in exemplum. 
Qui vero dictis diebus ad synodum paschalem vel hyemalem non venerint, vel venientes ante expletam synodum illicentiati recesserint, ingressum ecclesiae praesentis statuti auctoritate sibi noverint interdictum. 
Et si infra octo dies post ipsam synodum immediate sequentes coram nobis vel officiali nostro non comparuerint, justam causam absentiae, si potuerint, ostensuri, eos ipso facto ab officio et beneficio decernimus esse suspensos. 
Sed et si post alios octo dies post illos immediate sequentes continue venire contemserint, eos excommunicationis sententiae decernimus subjacere. 
(2) Nos [2] miseratione divina episcopus Biterrensis statuimus et districtius inhibemus, ut si aliquem de archipresbyteris nostrae dioecesis aliquando a synodo abesse contigerit, nullus cujuscumque status, vel conditionis, seu dignitatis existat, convocationem priorum et rectorum et aliorum archipresbyteratus archipresbyteri absentis praesumat facere, nisi ille quem nos illa vice duxerimus subrogandum absenti archipresbytero. 
(3) Districte praecipimus quod priores et rectores universi infra VIII. dies post synodum continuos et sequentes, praesentent capellanos pro suscipienda cura, nobis vel illi seu illis, cui seu quibus duxerimus committendum, ne populus diutius periculose abstineat a perceptione sacramentorum, alias ingressum ecclesiae sibi noverint interdictum. 
(4) Item, praecipimus sub virtute sanctae obedientiae, quod nullus sacerdos administrare praesumat ecclesiastica sacramenta, nisi prius recepta cura a nobis, vel ab eo cui duxerimus committendum, vel nisi ex causa necessitatis vel impendendi honorem a capellano curato alicui fuerit aliquando commissum: quem honorem in audiendis confessionibus nulli volumus exhiberi. 
(5) Item, monemus praecipiendo quod clerici, praesertim beneficiati et alii in sacris ordinibus constituti, nec comam nutriant, neque barbam, sed tonsuram et coronam deferant congruentes, desuper et subtus ad modum spherae rotundas; et se divinis officiis et ecclesiasticis studiis exerceant diligenter. 
(6) Monemus insuper sacerdotes curam animarum habentes, ut clausa superiora deferant indumenta, prout est in sacris canonibus institutum, praecaventes etiam ut clerici ceteri cujuscumque conditionis existant, specialiter tamen in sacris ordinibus constituti, ut honestas vestes deferant, brevitate seu longitudine nimia non notandas, et ut manicis consutitiis amplis aut sotularibus cordellatis, seu diversitate foraminum pictatis laicali abusione non utantur. 
(7) Inhibemus districte ne aliquis clericus arma, gladios ad feriendum aptos ferre praesumat, nisi ratione periculi vel itineris, aut alia consimili causa probabili fuerit excusatus: alias contrarium facientes, ipsa arma nobis confiscata amittant, si deprehensi fuerint cum eisdem: praeter alias poenas quas pro qualitate commissorum merito poterint formidare. 
(8) Item, praecipimus quod clerici, praesertim sacerdotes et alii in sacris ordinibus constituti continenter et caste vivere studeant, et nullus de praemissis praesertim ecclesiarum rectores, beneficiati, et curam animarum habentes feminas teneant, de quibus aliqua sinistra suspicio possit haberi. 
(9) Item, inhibemus omnibus clericis et laicis nostrae civitatis et dioecesis, ne aliqui concubinam teneant, nec tenere praesumant. 
Clerici vero in sacris ordinibus constituti, qui contra hoc fecerint, ipso facto ab ordine suo; beneficiati vero ab ingressu ecclesiae se noverint esse suspensos; laici vero, vel alii simplices clerici, si tertio per rectorem vel per presbyterum curatum specialiter cum testibus moniti non destiterint, ipso facto sint excommunicati. 
(10) Item, prohibemus quod nullus clericus sententiam sanguinis dictet aut scribat, aut proferat, nec sanguinis vindictam exerceat, nec in locis ubi exercetur intersit, nec litteras dictet aut scribat pro vindicta sanguinis inferenda. 
(11) Item, monemus semel, secundo, et tertio et peremtorie omnes religiosos beneficiatos, et alios clericos in sacris ordinibus constitutos, quod commercia vel officia saecularia non exerceant, maxime inhonesta. 
Sed quia parum prodest jura condere, nisi sit qui eadem tueatur. 
Idcirco nos [3] miseratione divina episcopus Biterrensis, quia multi instigante diabolo negotiationibus et commerciis illicitis se immiscent, quae plerumque in fraudem fiunt, usuram exercentes, ut illos quos divinus timor a malis non revocat, saltem metus poenae temporalis coherceat a peccatis, eos qui hujusmodi commercia reprobata a modo exercere praesumserint, si beneficiati aut religiosi fuerint, x. librarum; clerici autem in minoribus ordinibus c. solidorum poenam per nos expendendam in caritatis operibus, incurrere volumus ipso facto; perdituri nihilominus quicquid per eosdem in hujusmodi commercio tractaretur. 
(12) Item, monemus quod mimis, joculatoribus, histrionibus non intendant, nec exerceant maxime in publico artes hujusmodi ignominiosas. 
Tabernas insuper evitent, nisi causa necessitatis, ut in itinere vel alia necessitate constituti. 
(13) Sub poena excommunicationis praecipimus ne aliqui clerici vel laici cujuscumque status seu conditionis existant carnes, ova, vel caseum comedere praesumant diebus lunae et martis quartam feriam Cinerum proxime praecedentibus: quam poenam excommunicationis incurrant clerici ipso facto: laici vero alias absolvi non possint, nisi prius per manum sui capellani tantum dederint, quantum gulose consumserint, amore Dei, dictis diebus; et secunda et tertia feria sanctum pascha immediate sequentibus a carnibus, ovis et caseo debeant abstinere. 
(14) Monendo interdicimus omnibus religiosis et beneficiatis et aliis clericis omnibus in sacris ordinibus constitutis quod in diebus sabbatinis a carnibus se abstineant omnino, nisi die tali fuerit Natalis domini, vel nisi causa necessitatis fuerit faciendum. 
(15) Item, monemus priores, rectores, vicarios, beneficiarios et sacerdotes curam animarum habentes, ut tempore adventus Domini carnibus non utantur, nisi infirmitate vel corporis debilitate alias gravarentur. 
(16) Clericus aliquis ad aleas vel taxillos publice vel occulte ludere non praesumat. 
Clerici vero in sacris ordinibus constituti vel beneficium ecclesiasticum obtinentes, qui in platea vel in foro vel in loco publico publice cum taxillis vel aleis, seu alias quoquo modo ludere praesumserint, ipso facto ab executione sui ordinis; beneficiati vero non promoti per mensem ab ingressu ecclesiae sine suspensi. Ludere in praemissis casibus etiamsi intersit, intelligimus vel qui ludi est particeps spem commodi vel incommodi habendo exinde. 
Praemissam poenam extendi nolumus ad ludentes in domibus et cum personis honestis non ambitionis vel avaritiae causa. 
(17) Praecipimus ne aliqui vicarios in suis ecclesiis per se constituant, nec alicui curam animarum committant absque licentia et auctoritate nostra. 
Alioquin contra facientes et recipientes ipso facto se noverint excommunicationis sententia innodatus. 
(18) Item, praecipimus quod nullus monachus sit solus in prioratu suo, sed secundum quod praecipiunt canonica instituta, unum ad minus habeat socium. 
(19) Item, interdicimus quod nullus monachus ecclesiastica sacramenta ministrare praesumat, nisi forte in necessitate. 
(20) Item, praecipimus quod quicumque ecclesiam curatam obtinentes in nostra dioecesi, qui alias de jure vicarios habere tenentur, infra unius mensis spatium ad ipsius ecclesiae vicarium nobis aliquem idoneum praesentare procurent; alias dicto termino elapso, ipsi ecclesiae de idoneo vicario curaremus providere cum effectu, ut animarum cura nullatenus negligatur. 
(21) Item, districte praecipimus, quod nullus sacerdos curatus vel non curatus, sive clericus, anniversariis quae pro mortuis celebrantur, se immiscere praesumat, nisi ad hoc fuerit specialiter requisitus: quodque aliquis parochialis sacerdos vel etiam non curatus super faciendo requisitus, plures non advocet capellanos, quin fuerit rogatus ab eo qui anniversarium fieri postulavit. 
(22) Postremo in virtute sanctae obedientiae praecipimus, ne aliquis verbo vel opere aliquos inducere praesumat, ut alibi fiant anniversaria fieri solita in ecclesiis in quarum cimiteriis corpora defunctorum, pro quibus fiunt anniversaria, sunt sepulta. 
(23) Item, monemus omnes rectores, priores, vicarios, et capellanos ecclesiarum civitatis, et dioecesis Biterrensis, ut in suis ecclesiis hospitalitatem teneant, et specialiter circa Praedictores, fratres Minores, Eremitas S. Augustini et Carmelitas, et alios quoscumque approbatos ordines Mendicantes, cum eis causa praedicationis vel qualibet alia causa necessaria et honesta ad eos contigerit declinare, recipiendo ipsos honorabiliter et benigne, cum sint nostrorum laborum participes, ac nostri officii adjutores. 
Et nihilominus provideant pupillis et orphanis paupertate oppressis, et aliis personis miserabilibus, prout facultates ecclesiarum suarum poterint supportare. 
(24) Item, in locis in quibus post sonitum campanae vel buccinae laici de nocte sine lumine ire prohibentur, clericos hujus constitutionis auctoritate eamdem inhibitionem volumus observare. 
Idemque censemus de praeconizationibus et indicationibus regis et aliorum dominorum temporalium et suorum officialium generalibus et specialibus pro utilitate regni et patriae in laicos, constitutis sacris canonibus et libertatibus ecclesiasticis non contrariis seu adversis. 
Idemque volumus de banno fructuum, piscationum et venationum in denesiis et in terminis constituto: alioquin poenis propter hoc laicis impositis hujus constitutionis auctoritate volumus subjacere. 
Quas poenas seu banna, si praemissorum transgressores extiterint, nostrae curiae confiscandas per officiales nostros vel archipresbyteros vel capellanos locorum ipsorum nostro nomine ab ipsis clericis levari volumus et mandamus, ut per hoc laicorum scandalum et clerici ab illicitis arceantur. 
(25) Item, monemus semel, secundo, tertio et peremtorie omnes et singulos priores, vicarios et capellanos curatos, locum tenentes eorumdem civitatis et dioecesis Biterrensis, quod mandata nostra vel officialium nostrorum sine immutatione et diffugio integraliter exequantur. 
Sin autem contra eos procedemus, prout eorum exiget contumacia. 
(26) Item, monemus semel, secundo, tertio et peremtorie omnes et singulos qui cartones, procurationes, synodatica et assignationes nobis debent et ecclesiae Biterrensi, quod de ipsis infra xv. dies satisfaciant ad plenum, ut tenentur. 
Alioquin eos sententiae excommunicationis decernimus subjacere, nisi convenerint nobiscum vel altero de procuratoribus seu receptoribus nostris. 
(27) Item, quoniam multi subditi in suarum et plurium aliarum periculum animarum excommunicationis sententiam non verentur diutius sustinere; nos [4] miseratione divina episcopus Biterrensis, statuimus quod omnes rectores seu capellani curati nomina parochianorum suorum, quos per annum sciverit in excommunicationis sententia perstitisse, nobis vel vicariis nostris, nobis agentibus in remotis vel absentibus, in synodo qualibet habeant deportare, ut inimicus excommunicatos ipsos quos damnabiliter detinet alligatos, finaliter non devoret, sed valeamus providere saluti animarum eorumdem. 
(28) Qui plerumque repertum est hoc fide dignorum relatione, quod in litteris nostrae curiae spiritualis, licet non fuissent praesentatae capellanis quibus dirigebantur, falsa apposita erant sigilla, quod, pro eo quod multae ecclesiae nostrarum civitatis et dioecesis propria non habeant sigilla, discerni non poterat, et sic per fraudem hujusmodi gravabantur multi multis laboribus et expensis. Idcirco nos GUILLELMUS miseratione divina episcopus Biterrensis, volentes eisdem fraudibus obviare, et ne amodo talia contingant pericula providere, statuimus et sub poena x. solidorum Turonensium mandamus, quam ipso facto incurrere volumus non parentes, quod omnes rectores et vicarii perpetui ecclesiarum nostrarum civitatis et dioecesis, in quorum ecclesiis non sunt sigilla propria nominibus ipsarum ecclesiarum, sigilla appropriata nominibus ecclesiarum suarum faciant fieri hinc ad mensem. Actum Biterris in synodo S. Lucae anno Domini M. CCC. XV. 
(29) Item, statuimus et ordinamus, quod is cui a nobis vel a curia nostra litteratorie mandatur, ut aliquem excommunicatum vel interdictum debeat nunciare, nisi littera ipsa infra x. dies a data ipsius litterae computandos sibi praesentata fuerit, ad executionem mandati hujusmodi minime teneatur. 
(30) Prohibemus ne pueri calicem cum vino et hosti praeparent sacerdoti, cum voluerit celebrare, sed ipse sacerdos praeparet, vel alius providus et discretus, et qui sit, si facultas offerat, in sacris ordinibus constitutus. 
(31) Item, praecipimus quod in calice semper magis de vino quam de aqua ponatur; et quod in elevatione Corporis Domini pulsetur campana, ut omnes fideles audientes ipsum adorent; et quilibet sacerdos sibi diligenter caveat, quod ante elevationem proferat illa verba quibus Corpus Domini conficitur et consecratur, tenendo hostiam in manibus suis super altare, et idem caveat de calice Domini nostri Jesu-Christi. 
(32) Item, nullus clericus serviat altari dum celebrantur divina sine superpellicio vel cappa, vel alias ornatus fuerit ecclesiasticis ornamentis. 
(33) Item, diaconi non deferant infirmis Corpus Domini, utpote absente presbytero vel infirmitate gravato. 
Sed per sacerdotes deferatur, et offeratur infirmis, semper lucerna et squilla praecedentibus: et cum fertur septem psalmi vel aliae orationes dicantur, quibus devotio populi augeatur. 
(34) Item, statuimus quod presbyteri curati almusias habeant et sibi faciant hinc ad instants festum Nativitatis Domini, quibus et non capuciis utantur in ecclesiis et extra, divinum exercendo officium, vel pro amministratione [5] sacramentorum ecclesiasticorum extra ecclesias incedendo. 
(35) Item, moneatur populus, quod ubicumque viderit Corpus Domini deferri vel referri ad infirmum, statim junctis manibus flectant genua sua, adorantes Dominum et creatorem suum: Sedulo vos rectores et capellani curati populum instruatis, ut reverenter associent Corpus Domini. 
Nos vero omnibus poenitentibus et confessis, qui de die cum lumine vel sine lumine per castrum vel villam et ejus suburbia associaverint, x. dies; qui vero de nocte illud cum lumine, aut etiam de die extra civitatem vel castrum associaverint, xv. dies de injunctis sibi poenitentiis in Domino misericorditer relaxamus. 
Et hoc per tres dies dominicos volumus populo publicari. 
(36) Item, praecipimus quod hostiae fiant solum de puro grano ac mundo frumento. 
(37) Item, statuimus quod quilibet sacerdos habens curam animarum, semper teneat in ecclesia sua Eucharistiam paratem: ut quando quis infirmus fuerit et requisitus fuerit, possit ipsum communicare, ne scandalum valeat inde sequi et periculum animarum. 
Quam Eucharistiam volumus et sub poena excommunicationis praecipimus septimana qualibet, aut saltem de xv. in xv. diebus renovari. 
Et cum renovata fuerit, presbyter in missa ante susceptionem Sanguinis Domini JESU-CHRISTI immediate sumto Corpore Christi sumat Eucharistiam quae ante fuerat reservata. 
(38) Item, praecipimus ne aliquis sacerdos celebret in altari non consecrato, nisi fuerit lapis consecratus adeo magnus quod hostia cum calice valeant recipi sufficienter. 
(39) Item, in altari in quo episcopus celebraverit, illa eadem die nullus sacerdos audeat celebrare sine nostra licentia speciali. 
(40) Item, praecipimus quod sacrificium altaris non in serico tincto seu operibus variato panno fiat, sed corporalia de puro linteo, ac terreno lino procreato et ab episcopo benedicta, quae palla quatuor plicas in longitudine et tres in latitudine debeat habere. 
(41) Item, nullus celebret duas missas una die, nisi causa necessitatis, vel in die Natalis Domini: hoc tamen modo quod in prima missa nihil recipiat post susceptionem sanguinis Christi de vino. 
Alias autem non posset postea celebrare. 
(42) Item, praecipimus quod nullus missam celebrare praesumat, nisi prius matutinas illius diei compleverit atque primam [6] recentiori manu cum officio B. Mariae Virginis [7] quae surgendo et calciando vel aliis negotiis occupando dici non debeat, sed in ecclesia cum devotione. 
(43) Item, prohibemus quod nullus sacerdos post minimum potum vel cibum susceptum missam celebrare praesumat, sed jejunus. 
(44) Item, vasa ministerii altaris, pallae, corporalia, cortinae et vestimenta ministrorum et omnia ornamenta ecclesiae, quotiens opus fuerit, laventur et munda et nitida teneantur, et per eosdem clericos laventur, prout a jure est institutum. 
Et hoc irrefragabiliter observandum statuimus, quod pallae altaris, et vestimenta sacerdotalia, quibus et cum quibus altaris ministerio continuatis diebus regulariter deservitur, semel ante festum omnium Sanctorum, Paschae et S. Johannis-Baptistae, et sic ter in anno laventur; corporalia tamen per personam aliam quam per presbyterum non laventur, nisi per sanctimoniales, si ad hoc obtulerit se facultas. 
(45) Item, Nullus exigat vel extorqueat pretium pro collatione sacramentorum: sed collatis sacramentis possunt suscipientes compelli laudabiles consuetudines observare. 
(46) Item, non admittantur ad oblationes, nec ad ecclesiasticam sepulturam violatores ecclesiarum, raptores, vel usurarii publici, nisi poenitentes ablata restituerint, vel super restituendis securitatem praestiterint. 
(47) Item, prohibemus ne hospitalarii vel aliqui alii privilegiati permittantur in locis interdictis aliquos sepelire, nisi illos qui sumserint habitum illius ordinis, et etiam si se dixerint de illorum confratria esse. 
(48) Item, prohibemus ne super rebus ecclesiae spiritualibus compromittatur in laicum, quia non decet quod in talibus laicis arbitretur. 
(49) Item, praecipimus quod clerici qui ordinandi sunt veniant feria V. vel VI. ad scrutinium coram nobis vel examinatoribus deputatis: alioquin non audirentur. 
(50) Item, prohibemus ne quis primam tonsuram accipiat scienter, nisi ipse sit baptizatus et confirmatus, nec aliquis simul et eodem tempore praesumat tonsuram et quatuor minores ordines recipere, nisi de nostra licentia speciali. 
(51) Item, prohibemus ne quis de cetero ad primam tonsuram praesentetur, nisi sciat legere et cantare vel vice cantus in grammaticalibus sit sufficienter instructus, ac sit de legitimo matrimonio in nostra dioecesi natus, vel residentiam faciat in eadem. 
(52) Item, monemus semel, secundo et tertio, et peremtorie omnes et singulos ecclesiasticam dignitatem, personatus, vel aliud habentes ecclesiasticum beneficium cui cura immineat animarum, ut statutis a jure temporibus ad ordines quos beneficii sui cura requiret, se faciant promoveri. 
(53) Item, sub virtute sanctae obedientiae monemus, ut quilibet rector vel prior curam animarum habens, cujuscumque status seu conditionis existat, in ecclesia residentiam personalem faciat, nisi a nobis super hoc licentiam habuerit specialem, alias poenam canonicam merito poterit formidare. 
(54) Item, prohibemus ne aliquis clericus nostrae dioeces praesumat ab alieno episcopo ordines recipere, sine nostra licentia speciali, seu vicariorum nostrorum, tempore quo essemus absentes a nostra dioecesi Biterrensi. 
(55) Item, praecipimus dies dominicos et festivos ob Dei reverentiam et honorem et sanctorum observare; et quilibet parochianos suos ad hos servandos inducere procuret salubribus exhortationibus et devotis. 
(56) Item, districte praecipimus et firmiter inhibemus, ne quis quantaecumque dignitatis existat, in diebus dominicis et aliis festis quae colenda fuerint, bestias suas laborare faciat, ligna videlicet vel bladum, vel vinum aut aliud onus ad domum propriam vel alienam portando. 
Et ad hoc idem parochianos vestros diebus dominicis et festivis moneatis; scientes quod si talia scire possemus, nos in praesumtores hujusmodi animadversione condigna procedemus. 
(57) Item, districte praecipimus ne aliquis clericus vel laicus praesumat emere de cetero vel vendere reditus ecclesiarum, sine nostra licentia speciali. 
Verum quia propter transgressores statuti hujus diversae nostrae dioecesis ecclesiae pericula et damna plurima incurrerunt: nos volentes ex officii nostri debito damnis et periculis obviare ecclesiarum ipsarum prout possumus, omnes qui de cetero contra hujusmodi statutum fecerint, ecclesiastico supponimus interdicto. 
(58) Item, praecipimus omnibus ecclesiarum rectoribus districtius injungentes, ut quilibet ecclesiae suae limites seu communes possessiones nec non et annuales census, et quaelibet onera, quos vel quae cuicumque facere teneantur, vel sibi fieri debeantur, usus et consuetudines in quodam libro registrent quanto solemnius poterint sine carta. 
(59) Item, praecipimus districte et firmiter inhibemus, ne aliquis clericus sive saecularis, sive regularis ad ecclesias praesumat accedere illa die in qua nos eas duxerimus visitandas, nisi a nobis specialiter esset vocatus, vel nisi casus poenitentiae contingeret, quod necessitate urgente nostro consilio indigeret: nec ad ecclesiarum solemnitates, quae de altaribus propriis celebrantur, aliquis clericus vel presbyter venire praesumat, nisi a propriis eorum rectoribus specialiter esset vocatus: alias utroque casu in quatuor solidis ipsi rectori persolvendis sine misericordia puniretur. 
(60) Item, prohibemus, ne aliquis rector sive capellanus conductitius deputatus ad serviendum alicui ecclesiae parochiali sive rurali praesumat ad aliam ecclesiam decantare, nisi una dependeat ex alia: ut sic quaelibet ecclesia suum proprium habeat sacerdotem. 
(61) Item, praecipimus, quod quaelibet ecclesia ruralis habens in reditibus xxx. libras aut amplius, suum proprium habeat sacerdotem, qui ad minus ter in septimana in ea missam habeat celebrare. 
Si vero minoris valoris extiterit, saltem bis in septimana habeat celebrare ibi. 
Ceterum quia ubi majus periculum vertitur, ibi cautius est agendum. 
Idcirco districte praecipimus, quod in qualibet ecclesia curata ter vel quater in septimana divinum officium celebretur. 
De illis autem hoc intelligimus, in quibus non frequentius celebratur: quarum etsi sacerdotes ibidem non comederint, praecipimus saltem quod ibidem continue jacere teneantur, ut emergentibus et inopinatis casibus possit saluti prospici animarum. 
(62) Item, statuimus, quod ex nunc perpetuo rectores ecclesiarum habeant in synodo praesentare capellanos, qui suis anno sequenti deservire in divinis habebunt ecclesiis; de et ab hodie infra octo dies presbyteros qui dictis ecclesiis habeant deservire isto anno, nobis vel deputatis a nobis volumus praesentari. 
(63) Item, prohibemus ne aliquis rector sive capellanus quilibet et curatus sibi confessorem eligat alium, quam de curatis, nisi de nostra licentia speciali. 
(64) Item, praecipimus quod quilibet rector sive prior honestam mittat personam pro recipiendo chrismate: cui concedimus quod in necessitate possit chrisma pro duabus ecclesiis tantummodo deportare. 
(65) Item, res prophanas vel saeculares, utpote vestes, saccos cum annona, dolia cum vino vel sine, culcitras, lodices, linteamina, et quaelibet prophana supellectilia poni in ecclesiis prohibemus, nisi necessitate urgente: sic tamen quod cessante necessitate, a dictis ecclesiis extrahantur et ad loca solita reportentur, archiis operis et luminariae et confratriae dumtaxat exceptis, horrea quoque nisi pro conservandis rebus operis, luminariae, et confratriae, et cameras in eis fieri inhibemus, et factas removeri praecipimus. 
(66) Item, praecipimus et statuimus quod festum decollationis B. Johannis-Baptistae a modo solemniter celebretur, et colendum vestris populis indicetis. 
(67) Item, inhibemus ne quaestores alia populo proponere permittantur, nisi ea quae in suis litteris apostolicis vel nostris expresse continentur. 
(68) Item, statuimus quod festa illorum sanctorum quorum nomina in missae canonibus specialiter recitantur, sub novem lectionum officio celebrentur. 
(69) Item, si episcopus suo subdito concesserit, ut sibi possit idoneum eligere confessorem, ille quem ille elegerit in casibus, qui eidem episcopo specialiter reservantur, nullam habet penitus potestatem: cum in generali concessione non veniant ea quae non esset quis in specie verisimiliter concessurus. 
Nulla quoque potest consuetudine introduci, quod aliquis praeter sui superioris licentiam confessorem sibi eligere valeat qui eum possit solvere vel ligare. 
(70) Item, monemus omnes et singulos operarios ecclesiarum civitatis et dioecesis Biterrensis, ne reliquias sanctorum; vel vasa pro tenendis ipsis reliquiis facta, calices, corporalia, cruces, et alia quaelibet ornamenta altarium, vestes sacerdotales, et aliorum ministrorum ecclesiae in domibus laicorum teneant: sed in armario vel archa in tutiori parte ecclesiae aut domibus sacerdotalibus, prout fieri poterit, ad hoc specialiter constituto vel constituta, universa ecclesiastica ornamenta reponantur et custodiantur. 
Praecaveant ergo ecclesiarum rectores ut praedicta diligenter custodiantur, ne ea restituere vel emendare cogantur, si forte dolo vel culpa servitorum ipsius ecclesiae contigerit deperire hujusmodi ornamenta. 
(71) Divinae majestatis gratia procul dubio acquiritur, cum sanctis ejus debitus honor exhibetur. 
Quidam tamen quamvis zelo ducantur, etsi sanctos Dei, erigendo in ipsorum honorem altaria, honorare cupiant, speratus exinde fructus non provenit, cum talia erecta altaria absque servitoribus et ornamentis divino cultui incumbentibus deserantur: cumque tam novae aedificationes ecclesiarum et erectiones altarium ad solum episcopum de jure pertineant; nos GUILLELMUS miseratione divina episcopus Biterrensis cupientes super his, prout commode fieri poterit, providere; statuimus praesenti synodo approbante, quod cum aliquis capellanus aedificare altare voluerit, in aliqua ecclesiarum nostrarum civitatis et dioecesis, praeter quam in monasteriis religiosorum, et erigere voluerit, nostram studeat super hoc licentiam obtinere, ut antequam aliqua erigantur altaria, ordinetur quod in erectione hujusmodi condigna servetur reverentia, et devotioni ipsos sanctos venerari cupientium satisfiat. 
