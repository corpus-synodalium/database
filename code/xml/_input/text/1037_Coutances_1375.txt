OMnes [1] ecclesiasticae personae, quae non comparuerint in Synodo, sunt reputati contumaces; dum tamen se non excusaverint infra mensem. 
Omnes indulgentiae, dispensationes, et gratiae temporibus retroactis concessae quibuscumque personis sine praefixione temporis, fuerunt revocatae. 
Falsarii litterarum nostrarum, et Curiarum Officialium Constantiensis et Valonensis, ac impedientes jurisdictionem ecclesiasticam, declarati sunt excommunicati. 
Fuit inhibitum Curatis et aliis personis ecclesiasticis ne aliquos mendicantes quaestores ad confessionem vel praedicationem admittant, nisi eis evidenter constet de litteris nostris, seu Vicariorum nostrorum; et hoc cum litterae super praemissis concessae non fuerunt revocatae. 
Fuit ordinatum quod omnes Curati Constantiensis Dioecesis quolibet die Dominico denuntient omnes perturbantes jurisdictionem ecclesiasticam, et manus in personis ecclesiasticis imponentes, ipso jure excommunicatos. 
Fuit statutum quod omnes Curati Ecclesiarum in Ecclesiis suis recipiant benigniter procuratores et breviculos pro reparatione Ecclesiae Constantiensis, inducentes populum etc. 
Omnes personae ecclesiasticae in gestu, et habitu, et vestimentis se habeant moderatis; et quod non habeant venaticos; nec mercimonia exerceant; nec mulieres inhonestas frequentent; nec tabernas intrent, nisi causa necessitatis; neque secum teneant filios quos in fornicatione genuerint. 
Statutum fuit quod personae ecclesiasticae placita laicorum non teneant; nec procuratores eorum existant. 
Fuit statutum quod Religiosi et Curati Civitatis et Dioecesis Constantiensis in festis duplicibus et sollemnibus servitium divinum in Ecclesiis sollemniter celebrent. 
Ordinatum fuit quod in omnibus Ecclesiis Eucharistia et Chrisma sub fideli custodia adhibitis clavibus custodiantur; contra tamen facientes punientur. 
Praeceptum fuit ut fontes, corporalia, et ornamenta ecclesiastica, et in vase honesto conserventur, et saepe abluantur. 
Item quod Cimiteria Ecclesiarum munda custodiantur, nec immunditiae, aut choreae, placita, rerum venditiones, in eis fieri permittantur. 
Inhibitum fuit ne de coetero equi, vaccae, suppellectilia, in Ecclesiis, nisi tantum necessitatis causa ponantur; quodque a talibus impedimento cessante citius quam potuerint evacuentur. 
Statutum fuit quod quaelibet Ecclesia calicem argenteum habeat; nec in calicibus stanneis, nisi causa necessitatis, de coetero celebret. 
Ordinatum fuit quod procuratores, thesaurarii, sive receptores fabricarum cujuslibet Ecclesiae, semel quolibet anno compotum reddant illis quibus de consuetudine spectat. 
Ordinatum fuit et inhibitum ne in Ecclesiis, dum Divinum celebratur Officium, aliqui in eis faciant tumultum; nec ludos inhonestos, videlicet taxillorum, etc. 
Nec ludant ad pilam, nec projiciant lapides, vel faciant aliqua inhonesta, sub poena quinque solidorum. 
Quod nulli Curati, Capellani, etc. testamenta vel ultimas voluntates decedentium conficiant, nisi duobus, vel tribus secum adjunctis. 
Statutum est ne aliqui Curati propria auctoritate de quaestis quaestorum vel mendicantium ipsis invitis aliquid exigant. 
Quod nullus Decanus ruralis metas suae jurisdictionis excedat; nec aliquod testamentum ultra quadraginta solidorum summam publicet, vel approbet. 
Quod omnes Curati et Capellani curam habentes animarum, nomina testatorum et intestatorum, qui ab anno citra decesserunt, citius quam potuerint quilibet, videlicet Decano revelent suo, et Decani similiter Nobis post mensem a tempore Calendae suae. 
Quod omnes personae ecclesiasticae faciant in Ecclesiis suis residentiam, nisi secum fuerit dispensatum, vel causam infra duos menses coram nobis allegaverint, sub poena subtractionis mediae partis proventuum suarum Ecclesiarum. 
Omnes ecclesiasticae personae beneficia obtinentes, domos et habitationes suorum beneficiorum secundum eorum facultates faciant reparari, sub poena sequestrationis suorum beneficiorum. 
Et quod Decani quilibet in suo Decanatu dictas domos visitent, et nobis referant infra Synodum. 
Quod quaelibet parochialis Ecclesia sigillum habeat pro exequendis literis judicum, etc. et sigilliferis Constantiensi et Valonensi infra tres menses afferant ipsa sigilla; et cum hoc Decani rurales sua sigilla. 
Quod nullus Curatus vel Capellanus aliquem excommunicatum in Ecclesia sua recipiat, donec a judice suo legitime fuerit absolutus. 
Quod nulli Presbyteri aliquos, scilicet casualiter decedentes ad ecclesiasticam sepulturam sine nostra licentia aliquatenus admittant. 
Curati ecclesiarum, citius quam ad eorum notitiam pervenerit, nomina et cognomina excommunicatorum, qui de parochiis suis ad alias se transtulerunt, Presbyteris, in quorum parochiis nunc morantur, notificent. 
Nullus Presbyter clandestina sponsalia celebret, vel intersit. 
Nullus Curatus, vel alia persona ecclesiastica, bona suis beneficiis dedicata vendat vel alienet, absque nostra licentia. 
Nullum laicum in horoscopum, vel custodem Ecclesiae constituat vel admittat. 
Omnes Presbyteri moneant et exhortentur omnes Clericos suarum parochiarum ut diebus Dominicis, Festivis, et solemnibus ad divinum Officium ipsos Presbyteros coadjuvandum personaliter intersint. 
Omnia legata et redditus Ecclesiis suis facta, in Missalibus, vel aliis libris antiquis dictarum Ecclesiarum suarum scribant. 
Quilibet Decanus Presbyteris sui Decanatus in Kalenda, ista Statuta notificet, et ipsos exhortetur ad eadem observanda. 
Omnia et singula debita Episcopalia, et Fabricae nostrae Constantiensis Ecclesiae, receptoribus nostris ad hoc deputatis solvantur. 
