REctores ecclesiarum, et universi, quibus incumbit regimen animarum, plebes sibi commissas exemplo bonae conversationis in fide recta et bonis moribus diligenter instruant, et informent; ut autem liberius et efficacius officium impleant exhortantis, universi, curam habentes animarum, ecclesiasticis officiis et aliis studiis se exerceant, et orationibus et lectionibus jugiter intendant. 
Sint pudici, virtutum operatione praeclari, humilitate praediti, pacifici, annunciantes bona, dissensiones, rixas, et scandala resecantes. 
Ab illicitis spectaculis se abstineant, et praecipue torneamentis, luctis, et aliis, ubi sanguinis effusio poterit formidari. 
Tabernas et inhonesta convivia non frequentent, extranearum fugiant consortia foeminarum, et omnium, ex quarum cohabitatione sinistra suspicio poterit oriri. 
Si quis autem de incontinentiae vitio graviter diffamatus, non poterit canonice se purgare, habebitur pro convicto; convictis vero vel in jure confessis fructus beneficiorum seu stipendia subtrahantur, donec inde nostram gratiam consequantur. 
Caeteri in sacris ordinibus constituti, juxta modum culpae canonice puniantur; graviore poena vel animadversione sunt plectendi presbyteri, qui proprias filias, quas baptizaverint, vel semel ad confessionem admiserint; et rectores, qui proprios parochianos corrumpere non verentur. 
Haec autem, quae supra diximus de poena presbyterorum parochias regentium, ad alios extendi volumus, qui parochias non regunt; cum omnes pari voto continentiae sunt astricti, et omnes deceat par honestas. 
Concubinae presbyterorum seu clericorum, qui in sacris ordinibus fuerint constituti, de quibus constiterit, per excommunicationis sententiam ad agendam poenitentiam compellantur, earundem absolutione nobis, praeterquam in mortis articulo, reservata. 
Si qui autem excommunicatione concepta, animo obstinato in peccato pertinaciter perseverent, corripiantur brachio seculari, et in vita careant communione fidelium, et in morte ecclesiastica sepultura talibus denegetur. 
Caveant insuper rectores, ne publice fornicariis, aut de vitio incontinentiae diffamatis parochias regendas committant, quod si forte praesumpserint, xl. solidorum poena noverint se mulctandos. 
Sicut vita presbyterorum a vita vulgari debet esse sejuncta; ita decet in habitu et incessu, ut a caeteris distinguantur. 
Propter quod inhibemus, ne cappis manucatis, vel aliis indumentis levitatis vel lasciviae notam praetendentibus, publice utantur contra constitutionem concilii generalis, alioquin hujusmodi indumenta fabricae ecclesiarum, ubi degunt, vel quibus deserviunt, applicentur. 
Eligant itaque rectores ecclesiarum presbyteros notae ordinationis, et conversationis honestae, potentes ope et sermone, qui exemplo vitae, et verbo doctrinae parare Domino valeant plebem perfectam, qui circa correctionem parochianorum vigilent incessanter, et excessus subditorum diligentius investigent, et corrigant, quae sunt familiariter corrigenda. 
Excessus autem, qui in publicam prodeunt notitiam vel famam, archidiaconis vel decanis sine more denuncient corrigendos, ad quod juramenti vinculo astringantur. 
Ad haec praecipimus, ut rectores vel eorum presbyteri singulis intersint capitulis, ut excessus denuncient subditorum et denunciationes, vocationes, et executiones, vel alias mandata recipiant, quae occurrerint injungenda. 
Nullus autem ad poenitentiarium nostrum Dublin. mittatur pro aliquo delicto, nisi de quo in jure confessus fuerit, vel convictus; enormia vero delicta nobis vel poenitentiario nostro, praeterquam in mortis articulo, reservamus. 
Litteras autem decani vel officialis ad poenitentiam gratis concedi praecipimus poenitenti, et ut liqueat, qualis fuerit poenitentia, et pro quo crimine sit injuncta, poenitens litteras poenitentiarias referat ad mittentem. 
In singulis etiam decanatibus per capitulum duo eligantur presbyteri, qui moribus et scientia praediti, confessiones audiant sacerdotum, ac pro lenitate stipendiorum viliores honestioribus, vel peritioribus imperiti praeferatur. Stipendia presbyterorum unius anni taxanda duximus tres marcas, in ditioribus tamen ecclesiis juxta ecclesiarum facultates presbyteris volumus uberius provideri. 
Rectores ecclesiarum ecclesiis suis presbyteros non praeficiant, donec ipsos archidiaconis vel eorum officialibus repraesentaverint. 
Praecipimus sacerdotibus ut jejuni intrent synodum; jejunio enim debet fieri et oratione. 
Item praecipimus districtius, quod omnes presbyteri, maxime curam animarum habentes, veniant ad synodum, et si gravi infirmitate detenti, aut alia necessitate inevitabili venire non poterint, suum capellanum mittant, aut clericum loco suo. 
Item praecipimus, quod in eundo ad synodum, et redundo a synodo, honeste ambulent presbyteri, et honesta quaerant hospitia, ut in eis circumspecte se habeant, ne status clericorum vertatur in contemptum et opprobrium populo, cum laicis esse debeant speculum et exemplum, de quorum ordinatione, vita, et scientia examinatione habita diligenti, illi, qui reperti fuerint idonei, admittantur, et stipendiorum quantitas in publicum rotulum capituli redigatur. 
Ordinati vero non a suis episcopis vel alias irregularitate notati, ad nos mittantur, pro gratia, si digni fuerint, obtinenda. 
Presbyteri sint seduli ad divina officia horis competentibus et statutis in suis ecclesiis celebranda, ne de desidia vel negligentia arguantur. 
Qui autem cantant, distincte proferant et aperte, non transiliendo, neque transcurendo vel syncopando, sed cum debita reverentia, ut ad devotionem excitent animos subditorum: infirmos singulis diebus dominicis et festivis visitent diligenter. 
Caveant autem presbyteri, ne ad visitandum infirmos se exhibeant difficiles, quacumque hora fuerint requisiti; siquidem praesumpserint, canonicam non effugient ultionem. 
Nec, sicut hactenus a quibusdam est praesumptum, mittant cum eucharistia diaconos ad infirmos, dum ipsi in potationibus seu aliis voluptatibus carnis vacant, sed personaliter infirmos adeant, et confessiones audiant solerter, crimina et circumstantias criminum investigent, et infirmis, quae foret poenitentia injungenda, innotescant, et injungant, et poenitentiam recipiant, cum saluti fuerint restituti; cum non sit infirmis poenitentia injungenda pro furtis, et rapinis, seu damnis aliis irrogatis. 
Missarum celebrationem non injungant, rerum restitutione praetermissa, sicut a quibusdam fieri solet, qui non salutem quaerunt animarum, sed compendium temporale; sed ante omnia rem restitui vel damna resarciri praecipiant defraudatis. 
Cum autem ad visitandum infirmos cum eucharistia accedunt in urbibus, et villis, ubi ecclesiae sitae sunt, pro reverentia corporis Christi superpelliciis sint induti, cum cruce, lucerna accensa, et campana, clerico vel aliquo alio praeeunte. 
Adhaec firmiter inhibemus, ne cuiquam communio corporis Christi vel morienti ecclesiastica sepultura praetextu cujuslibet debiti denegetur. 
Nullus autem presbyterorum alienum parochianum ad confessionem vel communionem corporis Christi admittere praesumat, sine licentia proprii sacerdotis. 
Cum autem a sacerdote licentia petitur alteri confitendi, sacerdos personam designet, cui debeat confiteri, ne quis sub tali velamine nemini confitendo poenitentiae desinat sacramentum. 
Ne autem presbyteri quaestum saluti animarum praeferant, tractatum de decimis, sive aliis temporalibus in confessionibus non praemittant, sed diligenter exponentes confitenti, qualiter debeat confiteri, quique sit fructus poenitentiae; ac omnibus expletis, tunc demum exigat, quae de decimis vel aliis ecclesiae debentur. 
Similiter et in sacro die Paschae absque ulla exactione decimae vel debiti sive oblatione liberaliter conferant corpus Christi, ne una manu porrigendo eucharistiam, altera recipiendo pecuniam, nostrae redemptionis ministerium sit venale; quod, si compertum fuerit, praecipimus graviter vindicari. 
Adhaec firmiter inhibemus, ne quis alienum parochianum ad matrimonium contrahendum, nisi tam ibi, ubi vir conversatus fuerit, quam ubi foemina degit, diligens scrutinium praemittatur, et referat litteras suo praelato, quid per scrutinium appareat, continentes. 
Fidei dationes et de matrimonio contrahendo fieri prohibemus, nisi coram testibus fide dignis, et sub praesentia sacerdotis. 
Laici etiam, qui talibus interfuerint contractibus puniantur. 
Quia vero exigentibus culpis nostris, fructus humanis necessitatibus caelesti miseratione proviso frequenter absorbet repentina calamitas tempestatum, orationum suffragiis est Christi misericordia et piis precibus invocanda; ideo singuli presbyteri cum aeris intemperiem viderint imminentem, nec expectato nostro vel archidiaconorum nostrorum mandato, protinus per processiones et humiles orationes devotiones excitent subditorum, ne, dum jussionis nostrae auctoritas expectatur, ultra quam expediret, deprecatio fidelium prorogetur. 
Quia domum Dei decet ornari honore congruo, dicente psalmista: [1] Domine, dilexi decorem domus tuae; [2] praecipimus in vasis, vestimentis, libris, et aliis ad divinum ministerium deputatis, ecclesiae fabricae vero in dealbationibus ecclesiarum et fenestris vitreis, et aliis ad honestatem ecclesiae pertinentibus honorifice provideri. 
Item eucharistiam et chrisma sub clavibus praecipimus custodiri; si qui vero ea incaute reliquerit, tribus mensibus ab officio suspendatur. 
Ecclesias viri religiosis ad firmam dari firmiter inhibemus; et illis praecipue, qui in eisdem jus obtinent patronatus. 
Idem multo fortius de laicis quibuscumque. 
Decimas autem vendere nullus praesumat ante tempus, quo inde ex beneficio consuetudinis testandi habeant facultatem, sed nec laicis ullo tempore, donec fuerint a novem partibus separatae. 
Indulgemus vero clericis in suis ecclesiis residentibus, aut in nostro servitio commorantibus, aut de nostra licentia causa studiorum absentibus, ut de fructibus terrarum ecclesiarum suarum, quas propriis sumptibus excolunt atque serunt, quacunque parte anni decesserint, testandi habeant facultatem. 
Cum autem multoties repetitis vicibus in synodis duxerimus statuendum, et ante singulorum ordinum celebrationes solenniter commonendum, ut rectores in subdiaconos, vicarii in presbyteros, per interstitia temporum a canonibus diffinita se facerent ordinari; ideo, instanter ut hoc fiat, monemus et praecipimus, et quia hactenus rarus fructus exinde provenit, ne impunitas contemptum pariat ampliorem, decrevimus nondum ordinatorum beneficia sequestrari. 
De caetero siquidem admittendi fructus beneficiorum non percipiant, donec fuerint in sacris ordinibus constituti; vicarii autem per subtractionem fructuum cogantur in suis vicariis residentiam facere personalem. 
Religiosi ad vicarias ecclesiarum, quas habent in usus proprios, vicarios nobis idoneos repraesentent, alioquin taxatione vicariarum praehabita et alios curabimus ordinare. 
Ne autem conniventia nostra consensum inducat, et taciturnitas culpae paririat reatum; nos synodali diffinitione firmiter injungimus et monemus, ut ecclesiae decimae, pensiones, et alia quaecunque juris ecclesiastici, quae per vitiosum ingressum sunt usurpata, sine mora salubriter resignentur, ne vitia possessionum a praedecessoribus ad posteros transmittantur, et ne supradicta percipiantur vel exigantur, sub interminatione divini judicii firmiter inhibemus, cum ad non imperia judicentur alienum invadere, et illicite detinere. 
Illum etiam abusum penitus reprobamus, quo religiosi a clericis ad beneficia praesentatis ante institutionem obtentam fidelitatis exigunt juramentum; qui autem tale sacramentum praestiterint, beneficiis ipsis noverint, se privandos. 
Nec exactores relinquimus impunitos, cum simoniacam contineant pravitatem. 
Pensiones autem debitas temporibus statutis solvi praecipimus, sub poena dupli fabricae ecclesiae Dublin. persolvendi. 
Simili poena puniri volumus, qui synodalia, antequam a synodo recesserint, non persolverint. 
Quia causae plerumque matrimoniales et aliae per indiscretos examinatores periclitantur, et diutius protrahuntur; volumus, quod in singulis decanatibus sex vel quatuor fide digni eligantur et discreti, qui testes producendos diligenter examinent, et singulorum dicta integre et fideliter redigant in scripturam, non sicut fieri consuevit, scribendo quae cum aliis concordant vel per omnia idem dicant; cum talis sit obscuritas reprobanda. 
Ad hoc autem se obligent vinculo sacramenti, salario eis ob hoc accomodatione archidiaconi et capituli constituto. 
Quia vero per falsas et excommunicatas exceptiones, quas advocati opponunt, plerumque jura partium pervertuntur; firmiter inhibemus, ne quis advocatorum ad patrocinium admittatur, nisi prius juret, quod causam injustam ex certa scientia non fovebit, non falsis probationibus seu allegationibus utetur, ad justitiam perimendam, vel justum judicium declinandum vel prorogandum. 
Qui autem in causa matrimoniali vel testamentorum falsas exceptiones malitiose opponunt, vel opponi procurant, vel qui in causa matrimoniali vel testamentaria, vel ubi de exhaeredatione agitur, falsum perhibent testimonium, vel id fieri procurant, vel testes subornat excommunicationis sententiae se noverint subjacere. 
Excommunicamus omnes illos, qui pacem regis et regni perturbare, aut libertates ecclesiasticas, et praecipue hujus sacrosanctae ecclesiae Dublin. infringere, seu possessiones ecclesiasticas invadere, aut ad bona ecclesiastica manus injuriosas extendere praesumpserint, in praejudicium ecclesiasticae libertatis. 
Item illos, qui in ecclesiastica beneficia se intrudunt, et eos, qui per laicalem potentiam seu aliam violentiam ea detinent occupata. Omnes autem incendiarios, et ecclesiarum fractores, veneficos, et veneficas, et magicis incantationibus utentes, et hoc fieri procurantes, et qui immunitatem ecclesiae violaverint, denunciamus excommunicationis sententiam incurrere ipso facto. 
Prohibemus autem, ne excommunicationis sententia in genere vel pro damnis, vel pro injuriis proferatur, quoties dignosci poterit, quis adversus quem habeat altercationem, nisi evidens necessitas hoc exposcat. 
Excommunicamus et omnes illos, qui odio vel lucri causa aliis crimina falso imponunt, pro quibus mors, vel exilium, aut membrorum mutilatio, vel exhaeredatio, seu bonorum spoliatio sequi debeat, si judicialiter convincatur. 
Qui autem ad diffamationem alterius aliquid proponit, quod mores sugillat, nisi hoc probare voluerit, canonice puniatur, et injuriam passo pro modo culpae satisfacere compellatur. 
Haec autem salubria statuta in singulis decanatibus proximis capitulis post singulas synodos recitentur, et per illos, qui capitulis praesunt, in singulis articulis exponantur, et ad eorum observantiam per censuram ecclesiasticam singuli districtius compellantur. 
Haec autem et in singulis libertatem praetendentibus praecipimus publicari et districtius observari. 
Excommunicamus omnes illos, qui gratia lucri, vel odii, aut alias contemnunt exequi domini regis mandatum contra excommunicatos editum, claves ecclesiarum contemnentes. 
Quoniam in partibus istis circa testamentum decedentium quaedam inolevit confusio, quam emendari ordini ecclesiastico et honori pariter convenire censuimus; eapropter praecipimus, et sub poena excommunicationis statuimus, ne cuiquam executori alicujus administratio testamenti comittatur, nisi prius de omnibus bonis ipsius defuncti fiat fideliter inventarium, et loci ordinario ostentatur. 
Item auctoritate praesentis synodi statuimus, ne aliqui religiosi, cujuscunque sint professionis, de executione testamentorum quoquomodo se intromittant, nisi de licentia ordinarii, coram quo testamentum fuerit probatum. 
Item in probationem testamentorum, seu post probationem coram ordinariis, non committatur seu permittatur aliquibus commissio, seu administratio in bonis defunctorum, nisi faciles ad conveniendum, et tales sint, qui competentem et sufficientem administrationis possint reddere rationem, cum super hoc canonice per locorum ordinarios fuerint exquisiti. 
Item testamentis coram ordinariis exhibitis, probatis, et approbatis, a laicis eorundem probatio non exigatur, nec impediant seu impedire procurent, quominus ultimae voluntates defunctorum procedant in his, quae de jure et consuetudine legari possunt; si contra hujusmodi statutum venire praesumpserint, sciant se auctoritate praesentis synodi esse excommunicatos, et tamquam contra ecclesiasticarum libertatum violatores per censuram ecclesiasticam procedatur. 
Item praecipimus, ne quis alicujus solutae vel conjugatae, propriae vel alterius, impediat vel perturbet, seu impediri faciat justam testamentorum factionem; quia qui contra venerit, sciat se in excommunicationis sententiam incidisse. 
Item de portione mortui vel mortuae habeat ecclesia jus suum, deductis tamen prius de communi, quae debentur, et funeris expensis. 
Item praecipimus quod nullus executor aliquid retineat de bonis defuncti, emptionis titulo, vel aliquo alio modo, nisi fuerit sibi a testatore inter vivos donatum vel in testementum legatum. 
Item bedelli seu apparitores, archidiaconis nostris vel decanis intendentes, subditis gravamina non inferant, sententias autem excommunicationis vel interdicti seu suspensionis non ferant neque denuncient sine specialibus dominorum praeceptis. 
Et si secus fuerit praesumptum, sententiae sic latae, ipso facto non teneantur, neque serventur, et apparitores seu bedelli, qui confecerint, et onerosi sive injuriosi subditis inventi fuerint, graviter puniantur. 
Praecipimus etiam quod capellani singuli in ecclesiis suis ter in anno denuncient omnibus, qui clericali privilegio gaudere voluerint, quod coronam et tonsuram patentem in locis debitis deferant competenter, maxime coram suis ordinariis, et in ecclesiis, et in congregationibus clericorum. 
Si discordantes se sibi invicem voluerint concordare, inhibemus, ne archidiaconi, officiales eorumdem, vel decani bonum pacis impedire praesumant, sed licentia petita, liceat partibus a lite discedere, quomodocunque voluerint, si tamen causa compositionem admittat, non propter haec eis aliquam poenitentiam infligant, nisi eis constiterit de actoris vel rei calumnia manifesta. 
Quia vero juxta scripturae testimonium legimus: [3] Segnius immutant animos demissa per aures, quam quae sint oculis subdita fidelibus; [4] praesentibus constitutionibus hanc salubrem duximus adnectendam, ut sacerdotes singuli suis parochianis has constitutiones [5] quater in anno ad minus legant, vel coram se legi faciant diligenter, ut tanto melius statutorum recordentur, quanto saepius eorum auribus fuerint inculcata. 
Item inhibemus expresse, ne aliquis capelanorum in dioecesis Dublin. moras trahens, seu de novo ordinatus, sine speciali licentia nostra vel archidiaconorum nostrorum divina praesumat celebrare, seu quousque nobis constiterit de eorumdem ordinatione et conversatione. 
Ut de sulicitudine nostri laboris immarcescibiles justitiae manipulos reportemus, accendatur nostrae auctoritatis zelus adversus ambitionis malum, dissipemus et evellamus plantationes iniquas; aedificemus et plantemus in ecclesia Dei tales, quos humilitas, quos innocentia, quos vita probatorum, et literatura commendat; qui subjectos non devorent; qui divites non palpent; pauperes non gravent; qui minas divitum non timeant; qui crimina corrigant, marsupia non emungant, quorum sermo sit doctrina; quorum conversatio justa; quorum auctoritas sit non in habitu, non in fastu, sed in eruditione et defensione fidei; quorum vita si publice commendabilis; quorum memoria in benedictione. 
Ut venalitas in domo Dei abjiciatur, qui ementes et vendentes de templo projecit, statuimus, quod nullus firmarius alii proventus decimarum locare praesumat, ne quis firmam rerum ecclesiasticarum habeat ordinarii consensu irrequisito; ubi tamen ecclesiarum conditiones occasione traditionis ad firmam meliorari contigerit, proventus decimarum suarum locari, seu ad firmam tradi, saltem ad tempus in jure statutum, nullatenus prohibemus. 
Prohibemus sub interminatione anathematis, ne sacerdotes vel clerici, curam habentes animarum, causa lucri negotientur; causa tamen necessitatis, ut honesta mercimonia exerceant, et quae ab honestate clericali non discrepant, sustinemus. 
Quum indignum est eis ab ecclesia subveniri, per quos constat in ecclesia scandalum generari; sacerdotibus et clericis, ne ministri laicorum fiant, ne procuratores existant eorundem, prohibemus. 
Adjicimus etiam, quod quaestuarii per civitatem vel dioecesin Dublin. nullo locorum admittantur, quorumcunque quaestuarii existant, nisi literis nostris patentibus muniantur. 
Quibus quidem quaestuariis officium praedicandi penitus interdicimus; expositione autem sui negotii tantum contenti permaneant. 
