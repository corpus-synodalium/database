Universis praesentes litteras inspecturis Guillermus miseratione divina Remensis archiepiscopus, Gerardus Suessionensis, Albertus Laudunensis, Joannes Belvacensis, Petrus Catalaunensis, Fulcandus Noviomensis, Petrus Silvanectensis episcopi, personaliter, una cum aliorum suffraganeorum Remensis provinciae absentium et cathedralium ecclesiarum procuratoribus, in concilio apud Silvanectum congregatis, aliis omnibus qui potuerunt et debuerunt concitari, ad hoc evocatis, in Domino salutem.
(1) Ordo celebrandi concilii.
In hoc sacro pro vinciali concilio ordinem procedendi cupientes statuere Deo gratum, ut suavis et dulcior reddatur pastoralis sollicitudinis labor in fructu; ordinamus pro futuris temporibus quod in ingressu provincialis sacri concilii missa de Spiritu Sancto, per nos archiepiscopum, et successores nostros archiepiscopos Remenses, vel quemlibet committemus, in pontificalibus celebrabitur solemniter; suffraganeis secundum suum ordinem in cappis et baculis pastoralibus, una cum abbatibus praesentibus secundum sui decentiam status ornatis; qua completa, proponetur verbum Dei, et indulgentia concedetur, et statim decantabitur, Veni Creator, ita quod totam spem nostram ad solam referentes summae providentiam Trinitatis, procedamus confidenter ad tractatum et expeditionem in concilio agendorum, horis et diebus sequentibus opportunis. 
Quibus peractis, fiet diffinitio per archiepiscopum seu ejus commissarium; et statuta, si quae sunt ibidem facta, pronuntiabuntur suffraganeis cum mitris et baculis pastoralibus ac praesentibus aliis in concilio congregatis, et demum data benedictione recedere poterunt ad hujusmodi concilium congregati.
(2) Ne beneficiati alienas in se suscipiant obligationes. 
Hoc igitur observato ordine statuto usque ad tractatum agendorum, deliberatione prehabita diligenti super gravibus quaerimoniis totius Remensis provinciae nostrorum subditorum, inter caetera auctoritate hujus concilii statuimus, et sub poena privationis suorum beneficiorum inhibemus, ut beneficia ecclesiastica obtinentes alienas in se non suscipiant obligationes, salvis poenis aliis contra tales in jure constitutis. 
(3) De decimis persolvendis. 
Cumque in dictae provinciae pluribus partibus decimae minus plene solvantur, auctoritate dicti concilii moneantur debitores decimarum, sub poena excommunicationis, ut de suis debite satisfaciant decimis; ac nomina non solventium, vel super satisfactione minus plena suspectorum, per illos in quibus decimae hujusmodi subtrahuntur, ad tunc futurum proximum provinciale concilium referantur, ipsius concilii debitam ultionem ac remedium audituri.
(4) Ut excommunicati, agendo et testificando in utroque foro repellantur.
Praeterea ut ab agendo et testificando, vel patrocinando, excommunicati majori excommunicatione a jure vel ab homine, etiam in saeculari foro repellantur; districte praecipimus et mandamus judicibus ecclesiasticis ordinariis jura super hoc constituta firmiter observare. 
(5) Ut immunitas ecclesiastica servetur. 
Insuper ut immunitates ecclesiasticas consequi possint ad ecclesiam causa immunitatis fugientes, prout jura volunt, nec eisdem in alimentis et aliis sibi necessariis ministrandis quisque obviare praesumat, denegantes quominus eis necessaria ministrentur a volentibus ea ministrare, et laici extrahentes ipsos sine auctoritate dioecesani, ac immunitatem ecclesiasticam quoad fugientes ad eam et aliter impedientes, ipso facto sententiam excommunicationis incurrant auctoritate hujus concilii in eos promulgatam.
(6) Ne clandestina matrimonia contrahantur. 
Caeterum ut matrimonia clandestina contrahentes coerceantur, in eos sententiam excommunicationis proferimus: quam ipso facto incurrant taliter contrahentes, constitutione edita contra illos qui clandestinas cunjunctiones prohibere contempserint, et qui eis praesumpserint interesse, praecedente suo marte. 
(7) Ut ecclesiasticorum judiciorum execulio non impediatur. 
Postremo ut litterarum et mandatorum euriarum ecclesiasticarum portitores et executores defendantur adversus temerarios et nefandos laicorum abusus, qui eos capiunt et incarcerant, litteras et hujusmodi processus lacerant, ac ecclesiasticam nequiter praesumunt impedire juridictionem; sententias excommunicationis, tam a jure, quam auctoritate constitutionis recolendae memoriae domini Simonis olim in regno Franciae apostolicas sedis legati, in concilio suae legationis pervulgatas, quas incurrunt, districte auctoritate hujus concilii provincialis volumus, mandamus et praecipimus per totam Remensem provinciam publicari; et ubicumque tales apparuerint praesumpto res eas incurrentes, nominatim excommunicatos nuntiari et a Christi fidelibus arctius evitari. 
In quorum omnium et singulorum. testimonium et munimen litteris praesentibus nostra sigilli sunt appensa. 
Datum apud Silvanectum, anno Domini millesimo trecentesime vigesimo sexto, die Veneris post dominicam qua cantatur Misericordia Domini.