Constitutiones synodales in civitate et diocesi Sutrine.
(1) Qualiter teneri debeat corpus et sacramenta ecclesie.
Capitulum i.
Ut devotio circa corpus Christi debita observetur et cetera, statuimus ut ipsum corpus domini nostri Iesu Christi in mundo loco et sub clavi recondatur, ita quod absque licentia sacerdotis ecclesie nec videri nec tagni nec accipi possit ab aliquo.
Hoc idem servetur de crismate et oleo sancto.
Contrafacientes vero puniantur pena nostro arbitrio.
(2) Qualiter ad infirmum deferri debeat corpus Christi.
Capitulum ii.
Licet humana fragilitas nequeat Creatori pro meritis respondere et cetera.
Statuimus ut, quotiens id corpus Christi ad infirmum [1] portatur, cum calice seu alio vase decenti, coperto pulcro velamine, sacerdos, alba veste, cocta vel alio decenti habitu indutus, ambabus manibus ante pectus cum stola ad collum deferat ad infirmum reverenter ministro cum campanella et lumine precedente, et hoc idem observetur in reditu, si idem corpus Christi contignerit reportari.
Transgressores vero pena nostro arbitrio auferenda puniantur.
(3) Quod corpus Christi non detur pro medela nec pro sortilegio et sic oleum sanctum.
Capitulum iii.
Ubi maius periculum vertitur, ibi maius remedium est apponendum et cetera.
Statuimus quod nullus clericus seu laicus audeat corpus Christi ad medelam corporis dare vel sortilegium aliquid dare, et hoc idem de crismate et loco [2] sancto volumus observari.
Alioquin dantes et recipientes excomunicationis sententiam et penam viginti quinque librarum incurrere volumus ipso facto pro vice qualibet et quolibet predictorum.
(4) Quod non detur pueris corpus Christi.
Capitulum iiii.
Statuimus quod nullus sacerdos seu alius det hostias consecratas pueris pro comunione in die Pasce seu alias, sed panem benedictum.
Contrafacientes penam centum soldorum ipso facto incurrat.
(5) Quod missa non dicatur sine lumine cere.
Capitulum v.
Statuimus quod nullus sacerdos audeat, excepto lumine lampadarum, sine lumine cere missarum sollemnia celebrare.
Contrafacientes pene viginti soldorum ipso facto incurrat.
(6) Quod munda teneantur ornamenta altaris.
Capitulum vi.
Ne torpor negligentie et cetera, statuimus ut calix et vasa ad confectionem corporis et sanguinis Iesu Christi deputata, tobalee, corporalia vestimenta, sacerdotalia ac omnia ornamenta altaris nitida et munda serventur.
Contrafacientes vero penam quatraginta [3] soldorum incurrant.
(7) Quod munde teneantur picture.
Capitulum vii.
Statuimus quod picture que sanctarum Scripturarum misteria declarant, et maxime figuram humani generis Redemptoris et Virginis gloriose, in ecclesiis debitis locis collocentur, summa devotione venerentur, tergantur frequenter et velamina que circa et supra eas sunt posita munda serventur.
Contrafacientes penam quatraginta soldorum provisinorum incurrant.
(8) De honestate ecclesiarum.
Capitulum viii.
Quia ecclesia est locus sacrificii, orationis et devotionis, mandamus et in eis omnino iudicialis strepitus conquiescat et munde serventur maxime circa altaria, nec in eis ancilia vel quecumque alia repositioria grani, bladi [4] vel leguminum aut vegetes seu alia supellectilia reponantur, nec in ea exerceantur curie seculares.
Contrafacientes vero pena nostri arbitrii puniendi.
(9) Quod reficiantur ecclesie et eius domus.
Capitulum ix.
Ut Dei timorem pre oculis habeant, statuimus quod clerici pro eorum possibilitate ecclesias et ecclesiarum domos reficiant et restaurent.
Transgressores vero pena alias puniantur.
(10) De baptismo et eius forma.
Capitulum x.
Statuimus quod baptismus cum honore et reverentia celebretur et cum magna cautela, maxime in distinctione verborum et prolatione, in quibus tota virtus sacramenti consistit, scilicet: Ego te baptizo in nomine Patris et Filii et Spiritus Sancti, amen, et in vulgari [5] sub hac forma laicos doceant sacerdotes frequenter qualiter, cum opus fuerit, debeant pueros baptizare patrem et matrem pueri in summa necessitate; forma autem verborum predicta ab eo qui baptizatus integre, ordinate, sine interpositione aliqua proferatur.
Interogetur autem laicus, si sic ipsum baptizavit, diligenter a sacerdote qui dixerit quid fecerit et si eum invenerit modo discreto et debito baptizasse allato puero ad ecclesie fores suppleat quod deest, scilicet pabulum salis et aurium linitionem cum saliva et tunc a sacerdote non imponatur.
Exorcismi tamen non dicantur, sed super fontes, sine intermissione, tamen omnia fiant que solent fieri.
Si vero dubium fuerit sub qua forma fuerit baptizatus puer, tunc sacerdos omnia faciet et immergens dicat: Si tu non es baptizatus, ego te baptizo in nomine Patris et Filii et Spiritus Sancti, amen.
Ad elevandum tamen puerum de sancto fonte, tantum tres recipiantur.
Contrafacientes pena viginti quinque librarum provisinorum puniantur.
(11) De venditione vel locatione rerum ecclesiarum.
Capitulum xi.
Inhibemus quod nullus clericus seu prelatus sive collegium rem aliquam immobilem, vel aliquid de paramentis vel aliis ecclesie ornamentis seu thesauro, vel de possessionibus comunibus vel divisis aut in prebenda alicui assignatis, vendere seu locare perpetuo vel ad tempus aut sub usuris obligare presumat, nostra licentia non obtenta.
Quod si secus adtemptatum fuerit, ipsum contractum decernimus irritum et inane.
Contrafacientes vero pena nostro arbitrio puniantur.
(12) De inventario rerum ecclesiarum.
Capitulum xii.
Redde rationem villicationis tue et cetera.
Nos igitur, cupientes ecclesiarum indemnitationibus providere, tanto studiosius ipsarum bona gubernari cupimus et augeri quanto pro hiis regis superni iudicio strictius obligamur.
Mandamus et destricte precipimus ut in ecclesia qualibet nostre civitatis et diocesis, presentibus ipsius ecclesie clericis et prelatis, presentibus quoque notario et tribus testibus fidedignis, infra unum mensem a tempore constitutionis edicte fiant duo inventaria unius tenoris, que omnes res immobiles certis finibus designatas et thesaurarum et ornamenta contineant, unum retinendum ecclesie et aliud nobis, quod memoriam rei geste confineat, reservandum.
Contrafacientes penam excomunicationis et xxv librarum provisinorum incurrant.
(13) Quod ecclesia collegiata habeat camerarium.
Capitulum xiii.
Statuimus et districte mandamus quod in singulis collegiatis ecclesiis, ubi plures sunt numero, per prelatum seu clericos communiter quolibet anno eligatur unus officialis secundum ordinem receptionis ipsius qui procurator seu camerarius nuncupetur, qui omnia et singula undecumque obvenientia seu communia ipsarum ecclesiarum fideliter recipiat et administret et recepta et administrata distincte conscribat, reservata diligenti portione pro episcopalibus et aliis incumbentibus [6] oneribus et debitis persolvendis, residua distribuat proportionabiliter sine fraude inter eos, iuxta modum debitum in ipsis ecclesiis consuetum, redditurus [7] rationem singulis sex mensibus dicti anni de receptis et expensis plenariam, dicto annoque completo substituatur alius et sic fiat de singulis aliis canonicis sive clericis xviii annorum minoribus [8] dumtaxat exceptis beneficia seu prebendam habentibus in ipsis ecclesiis ordinatis.
Officialis sic electus corporaliter iuret statimque prudenter et fideliter officium suum debite [9] exequetur.
Contrafacientes autem excomunicationis penam et viginta librarum provisinorum incurrant.
(14) De honestate clericorum.
Capitulum xiiii.
Ut clericorum mores in melius reformentur et cetera.
Statuimus quod omnes clerici maxime in sacris ordinibus constituti portent tonsuram auribus patentibus.
Nullus utatur vestibus secularibus, sed deferant clausa desuper indumenta, nisi quando extra terram in itinere constituti.
Nullatenus ad tabernam accedant, nisi peregrini vel viatores existant.
Ad aleas vel taxillos non ludant.
Coreis et ludis secularibus non intersint.
Tabernas nullatenus exerceant.
Commessationes, ebrietates et [10] societates [11] suspectas evitent.
Arma vel collaria in vestibus, nisi de nostra licentia, nullatenus ferant.
Per plateas et vicos nocturno tempore non discurrant, nisi evidens necessitas imineret.
Aliquid instrumentorum genus violarum, livutorum aut similium non habeant nec ea publice pulsent.
Transgressores vero penam x librarum provisinorum pro quolibet et vice qualibet ipso facto incurrant.
(15) De crapula et ebrietate.
Capitulum xv.
Ita crapula et ebrietate omnes clerici debeant abstinere, unde vinum sibi temperent et se vino nec ad bibendum quispiam incitetur, cum ebrietas mentis inducat exilium et libidinis provocet incentivum.
Statuimus ut si quis clericus in hiis se culpabilem exibuerit publice, si sit infra sacerdotium constitutus, pro vice qualibet decem librarum provisinorum.
Sacerdos vero pro qualibet vice pena viginti librarum provisinorum puniantur.
(16) De clericis concubinariis capitulum xvi.
Statuimus et in virtute Sancti Spiritus precipimus omnibus clericis in sacris ordinibus constitutis et in minoribus, dummodo ecclesiastica beneficia sunt adepti, quod si quas feminas hactenus tenuerunt publice vel private eas abiciant, nec sub eodem tecto vel quocumque alio loco suspecto maneant vel loquantur, vel focarias tenere presumant; huiusmodi autem constitutionis temerarios contemptores officio et beneficio decernimus esse privandos et pena pecuniaria nostro arbitrio puniendos.
(17) De spuriis clericorum.
Capitulum xvii.
Statuimus ac etiam inhibemus ne quis spurios suos, quos genuit, secum in suo servitio teneat, sibi ministrari per eos in altari aut in ecclesia promissurus.
Contrafacientes penam x librarum provisinorum incurrant.
(18) De sacramentis statim conferendis.
Capitulum xviii.
Quia vitam adimit qui morienti penitentiam denegavit, statuimus quod quilibet sacerdos,omni occasione postposita, quacumque hora fuerit requisitus, statim currere debeat ad infirmum et sibi penitentiam et alia sacramenta ecclesiastica ministrare; et de baptismo idem duximus esse censendum.
Qui vero contrafecerit, et aliquis decesserit sine aliquo sacramentorum ex defectu sacerdotis, officio et beneficio decernimus ipsum privatum presentis constitutionis edicto et pene quatraginta librarum provisinorum incurrant ipso facto.
(19) Quod quilibet dicat divinum officium.
Capitulum xviiii.
Cum quilibet clericus divinum officium triplici ratione teneatur reddere Creatori, prima stipendii quod habet, secunda ordinis quem defert, tertia propter curam animarum annexam quam proprio animo recepit, statuimus quod omnes clerici pro eorum possibilitate divinum officium et horas canonicas dicant et cum omni sollemnitate qua possunt domino Deo nostro persolvant.
Transgressores vero non solum divine, sed nostre subiaceat ultioni.
(20) Quod a parte dicatur divinum officium.
Capitulum xx.
Quorumdam [12] consuetudini, que corruptela proprius dicitur, oviantes qui, dum dicunt officium, sic versus et verba pre nimia festinatione sincopant, ut nec ab aliis intelligantur, mandamus ut sic recte et distinte [13] verba proferant, quod videantur de fonte caritatis et devotionis eterne procedere.
Contrafacientes vero pena nostro arbitrio puniendi.
(21) Quod quilibet serviat beneficium suum per se.
Capitulum xxi.
Quia preteriti ratio scire futura facit, statuimus atque in quantum possumus precipimus ut omnes et singuli presbiteri et ecclesiarum rectores, nec non canonici et clerici universi in ecclesiis et beneficiis suis personaliter deserviant per se ipsos et non [14] per alios vicarios seu substitutos, et ad hoc monemus semel, secundo et tertio ac perhemptorio termino omnes et singulos ut premictitur supradictos, ut infra [15] quindecim dies a publicatione presentium veniant ad serviendum personaliter, ut dictum est.
Quod si non fecerint, ipso facto sententiam excommunicationis incurrant et ipsis beneficiis sint ipso facto privati, nisi sit talis casus in quo liceat per alios deservire vel aliquis super hoc habeat licentiam spetialem vel nisi sit secum per sedem apostolicam dispensatum.
Dispensationes autem super habitas nobis infradictum terminum xv dierum precipimus exiberi vel, nisi in serviendo nobis fuerint occupati qui aliis ecclesiis deservire videntur, predictam autem sententiam excomunicationis incurrere volumus omnes illos qui predictas vicarias seu substitutiones receperint sine nostra licentia spetiali [16], et hoc extendi volumus ad preterita et ad futura, et penam viginti quinque librarum provisinorum incurrant.
(22) Quod non dimictatur ecclesia sine nostra licentia.
Capitulum xxii.
Statuimus et districte precipiendo mandamus quod nullus clericus cuiuscumque status vel ordinis ecclesiam sibi concessam presumat in totum deserere vel dimictere, nisi prius facta nobis legitima resignatione.
Mandamus etiam quod nullus clericus sive prelatus quicumque habens ecclesiam cum cura dimictat eam ultra octo dies, habens sine cura ultra quindecim dies sine spetiali [17] nostra licentia petita et octenta.
Qui vero contrafecerit in aliquo predictorum, ipso facto sententiam excommunicationis et penam xxv librarum provisinorum incurrant.
(23) Quod omnes intersint horis diurnis et nocturnis.
Capitulum xxiii.
Statuimus et mandamus quod omnes clerici vel prebendati in sacris ordinibus constituti [18] horis nocturnis et diurnis intersint assidui, confabulationes [19] illicitas evitantes, nec officio recedant non completo, nisi ab hiis causa rationabilis ipso excuset.
Inobedientes vero pena nostro arbitrio puniendi.
(24) Quod non serviatur in missa sine cocta.
Capitulum xxiiii.
Statuimus et precipiendo mandamus omnibus et singulis quod nullus sine cocta ministret ad altare vel discalciatus.
Contrafacientes penam decem soldorum pro vice qualibet incurrant.
(25) Quod non intromictat se de beneficio aliquo ante canonicam confirmationem.
Capitulum xxv.
Statuimus quod nullus, confirmatione superioris canonice non obtenta, in prelatum vel rectorem seu clericum electum vel representatum in spiritualibus vel temporalibus seu aliqualiter per se vel per alium, directe vel indirecte, seu quocumque colore quesito, ministret seu intromictat de rebus spiritualibus vel temporalibus aut spiritualibus annexis ipsius ecclesie seu beneficii aut prebende ad quam fuerit electus vel presentatus.
Alioquin prelatione vel rectoria seu beneficio aut prebenda ipsa noverit se privatum et ipso facto sententiam excomunicationis incurrat, quam in scriptis ex nunc sententialiter permulgamus, et penam viginti quinque librarum provisinorum incurrat.
(26) Quod non celebretur in locis interdictis ut excomunicatis participietur.
Capitulum xxvi.
Ut filii obedientie et cetera, quod nullus audeat in locis interdictis celebrare divina aut cum excommunicatis vel interdictis divinis officiis interesse contra sacrorum canonum instituta.
Transgressores vero sententiam excommunicationis incurrant ipso facto et penam xl librarum provisinorum puniantur.
(27) De non servantibus excomunicationem.
Capitulum xxvii.
Quia non prodesset obedientia obedientibus, si inobedientia inobedientibus non obesset providere, duximus statuendum ut, si quis excommunicationis sententiam in nostris constitutionibus prolatam vel alias a [20] nobis vel a vicariis nostris faciendam incurrerit, in eadem ultra mensem prestiterit, singulis mensibus quibus in eadem excommunicatione sic dandabiliter perduraverit penam xxv librarum incurrat nostre camere applicandam; quodsi taliter suspensus vel excommunicatus celebrare presumserit vel ingesserit, se divinis eum decernimus presenti constitutione officio et beneficio privatus.
(28) De perdurantibus in excomunicatione.
Capitulum xxviii.
Quia quedam sunt culpe in quibus est culpa relassare vindictam, statuimus quod quicumque clericus excommunicationis seu interdicti sententiam per trium mensium spatium animo substinuerit indurato, eo ipso beneficio et officio decernimus esse privatus presentis constitutionis edicto.
(29) De clerico peregrino.
Capitulum xxviiii.
Cum quedam verba ostendatur in opere et cetera, statuimus quod sacerdos vel peregrinus ad celebrandum in populo seu publice in ecclesia nullatenus admictatur, nisi de eius ordinatione constet per licentias sigillo episcopali cognito sigillatas seu per publicum instrumentum.
Alioquin tam qui eum admictit, quam ipse admissus divine et nostre subiaceat ultioni et penam viginti quinque librarum provisinorum incurrat.
(30) Quod non frequentetur domus suspecta.
Capitulum xxx.
Cum odor bone fame et cetera, statuimus quod nullus clericus domus alicuius sic frequenter quod exinde suspitio vel scandalum oriatur.
Qui vero contrafecerit puniatur pena [21] nostro arbitrio auferenda.
(31) De familiaritate non habenda cum malis.
Capitulum xxxi.
Ut omnes clerici notam suspitionis evitent, familiaritatem vel conversationem continuam vel privatam cum infamatis et suspectis de heresi [22] et criminosis, clericis interdicimus quod, si hereticum neglesserit capere aut locum ubi morantur sciverit et nobis denunctiare distulerit, beneficio, si quid habet, noverit se privandum et penam pecuniariam nostro arbitrio auferendam incurrat.
(32) Quod confiteantur confessoribus per nos assignatis.
Capitulum xxxii.
Cum sententia a non suo iudice lata nulla sit prorsus habenda et cetera, statuimus quod sacerdotes et clerici in sua vivant assidua puritate et frequenter confiteantur sacerdotibus per nos ipsis assignatis.
Qui contrafecerit nostre subiaceat ultioni, declarantes quod tales confessores per nos eisdem assignatos in casibus nobis reservatis nullam habeant potestatem, nisi de nostra obtinuerit licentia spirituali.
Contrafaciens pena decem librarum puniantur [23].
(33) De licentia confitendi.
Capitulum xxxiii.
Quia nullus valet preter sui superioris libere sibi eligere confessorem qui eum possit absolvere vel ligare, provide deliberatione concedimus ut sacerdotes parrocchialium ecclesiarum alios sacerdotes de civitate seu diocesi nostra idoneos possint sibi eligere confessores prout saluti animarum suarum viderint expedire; in casibus tamen nobis reservatis nullam habeant penitus potestatem, nisi expresse concederemus alicui.
Contrafaciens pena nostri arbitrii puniantur.
(34) De licentia absolvendi.
Capitulum xxxiiii.
Declaramus quod, si subditis nostris concesserimus quod sibi possint confessorem idoneum, ille quem hii eligerint in casibus quos nobis reservavimus vel a iure servantur potestatem nullatenus ottinebit, nisi de nostra habuerit licentia spirituali.
Contrafaciens si clericus fuerit penam x librarum incurrant.
(35) De casibus reservatis.
Capitulum xxxv.
Quia circa maiora maius periculum vertitur, idcirco circa ea cautius est agendum.
Idcirco interdicimus et in virtute sancte obedientie et sub excommunicationis pena precipimus omnibus sacerdotibus et quibuslibet aliis nostre civitatis et diocesis audientibus confessione, ne de casibus iure et consuetudine ad nos pertinentibus aliquatinus se intromictat ymo ad nos vel ad penitentiarium nostrum illum fideliter destinare procurret et ne aliquis pretextu ignorantie valeat excusare aliquos ex illis.
Hic duximus exprimendum.
Mictendus est conmutationem voti postulans et violator ipsius post votum castitatis contrahens; contrahens cum alia prima vivente; religionem intrans vel sacrum ordinem suscipiens post carnalem copulam cum uxore propria subsecutam; confessor se credidisse hereticam pravitatem vel hereticum receptasse seu cum eis participasse scienter vel eis favisse et quod dicimus de heretico, intellegimus de scismatico; simoniacus quocumque genere simonie preterquam mentali; ordinatus seu consecratus sine licentia proprii episcopi; clericus in aliqua ecclesia vel beneficio sine institutione de rebus ipsius ecclesie disponens seu ministrans; homicidium commictens, facto vel precepto consilio, defensione, auctoritate et legitime exortatione; concipiens filium de non viro suo, quem vir credens suum esse filium nutrierit et in preiudicium suorum filiorum sibi heredem instituit; vir qui in morte coniugis et uxor qui in morte mariti effectualiter machinatur [24]; presbiter scienter celebrans in ecclesia vel loco interdicto; presbiter secundas nuptias benedicens; clericus vel laicus scienter corpus excommunicati vel tempore interdicti non ex communitati in cimiteriis vel ecclesia sepelliens; excommunicatus vel irregularis ex illis casibus in quibus episcopus absolvere potest vel dispensare; matrimonium clandestinum contrahens et qui scienter interfuerit; falsarius apostolicarum sive nostrarum litterarum seu officialium nostrorum vel publicorum instrumentorum; sacerdos scienter celebrans in altari non consecrato vel sine sacris indumentis vel non ieiuniis; non ordinatus in presbiterum missam celebrans; non ordinatus in diaconem sollemniter et publice Evangelium legens; non ordinatus in subdiaconem sollemniter et cum indumentis subdiacone epistolam legens infra missarum sollemnia; iurans tactis sacrosanctis et periurans et quandocumque dubitatur utrum aliquod iuramentum sit salvandum vel non; ubicumque est sollemnis penitentia iniugenda; incendiarius et fractor ecclesiarum sive domorum ecclesiarum et messium et nocturni depopulatores agrorum et famosi latrones; reordinatus; rebaptizatus; excommunicatus; suspensus vel interdictus missam scienter celebrans vel officium suum sicut prius agens; excommunicatus vel interdictus ordinem vel beneficium suscipiens; coyens cum moniali; deflorator virginum aut raptor; opprimens prolem ante partum vel post; quomodolibet abutens hostia vel re [25] sacra; rapinam vel sacrilegium in ecclesia commictens vel ubicumque de sacrilegio tantum; scienter baptizans proprium filium vel filium uxoris suae ex alieno homine vel e contrario preterquam in articulo necessitatis vel confirmatione tenens; ecclesiam sive cimiterium pollutione sanguinis vel seminis polluens; coiens cum Iudea, Saracena, pagana seu e contrario; verberans patrem et matrem vel eis enormes iniurias irrogans; sortilegus divinus, maleficus, incantator, invocans demonem pro quacumque causa et similia faciens et ad eos accedentes; contrahens matrimonium post sponsalia cum alia, iuramento interposito, contractis illis per ecclesiam non dissolutis; peccatum sodomiticum commictens vel cum brutis; incestum cum consanguineis commictens; cognoscens consanguineam sue uxoris sive sponse et cognita consanguineo viri sui sive sponsi sive ante contractum matrimonium vel sponsalia sive post; procurans quocumque modo in se vel in alio sterelitatem ut non concipiat; blasfemans Deum vel Matrem eius aut sanctos; falsum testimonium proferens; transgressos iuramenti; sacerdos vel minister eius culpa aliquid circa sacramentum altaris evenerit; sacerdos coyens ea quam baptizavit seu cum matre baptizati vel baptizate et quilibet coyens cum ea que est sibi spirituali affinitate coniuncta; contrahens matrimonium de facto seu, fide data, carnaliter cognoscens eam quam cognovit per adulterium superstite legitimum [26] uxor vel e contrario; mulier cuius vir diu affuit et de illius morte certitudo aliqua non habetur contra hinibitionem [27] ecclesie contrahens et e contrario; violentus in clerum; sine baptismo seu crismate natum admictens; membrum mutilans; ceterum, si commictens aliquod de predictis, a confessore monitus ad nos vel nostrum vicarium venire pro penitentia vel consilio, noluerit et eius peccatum occultum fuerit, quam citius quomodo poterit super hoc consilium nostrum vel vicarii nostri confexor exposcat.
Sive manifestum vel notorium fuerit, ad nos vel vicarium nostrum precise per presbiterum parrocchialem in eum per censuram [28] ecclesiasticam venire cogatur, nisi forte sit adeo senex vel corpore debilis seu de persona incunctater dubitans quod venire non possit et tunc id ipsum sacerdos nobis vel nostro vicario significet nisi in articulo mortis.
Nec per hoc credatur quod in aliis a iure vetitis et nobis servatis sit cuique confessori actributa facultas, ymo id idem in aliis ipsis non hic scriptis volumus observari, revocantes omnem licentiam et potestatem absolvendi a nobis quibuscumque personis concessam de casibus prelibatis.
Qui vero contrafecerit ipso facto excommunicationis sententiam et penam Co librarum provisinorum incurrat.
(36) De hiis qui moriuntur sine penitentia.
Capitulum xxxvi.
Qui totam legem servaverit et in uno offenderit, factus est omnium reus.
Statuimus quod, si quis in peccato mortali descesserit et spatium habuerit confitendi et confiteri noluerit, dummodo loqui potuerit, alias si signa penitentie non ostenderit et posse habuerit ecclesiastica sepultura sit eo ipso privatus et maxime omnes heretici excommunicati interdicti et in torneamentis moriuntur publici usurarii, predones manifesti et qui se ipsos suspendunt, precipitant vel interficiunt.
Et si quis clericorum sue sepulture interfuerit seu christiane tradiderit sepulture aut aliquam oblationem acceperit pro eodem, suo officio et beneficio, si quid habet, sit ipso facto privatus et penam quinqueginta librarum provisinorum incurrat.
(37) De facientibus contra libertatem ecclesiasticam.
Capitulum xxxvii.
Statuimus et precipimus ut nullus qui interfuerit statutis conficiendis contra libertatem ecclesiasticam, iudex qui scienter tulerit iniquam sententiam, advocatus qui defenderit scienter iniustam causam, falsus testis, notarius qui hec vel quoscumque alios iniquos contractus sciens vel credens scripserit, ad confessionem sive in vita sive in morte nullo modo recipiatur nec absolvatur, nisi prius omnibus dampnis datis occasione huiusmodi satisfecerit.
Sacerdos qui contrafecerit penam centum librarum provisinorum incurrat.
(38) Excommunicatio contra eosdem.
Capitulum xxxviii.
Presenti constitutione excommunicamus et anathematiramus, ymo verius excommunicatos et anathematiratos a iure denunctiamus et declaramus omnes et singulos statutarios, consiliarios et officiales quoscumque qui condidere seu fecere aut condi seu fieri mandaverunt, notarium qui scripserit vel scribere statuta, ordinamenta, reformamenta et mandata quecumque, publice vel occulte, directe vel indirecte, per se vel per alios, sub quacumque forma vel expressione verborum, vel quocumque colore quesito, contra ecclesiasticam libertatem vel in preiudicium iurium et iurisditionum nostrarum et episcopatus seu ecclesie Nepesine et aliarum ecclesiarum nostre diocesis et omnes potestates, rectores, vicarios, procuratores seu officiales alios quocumque [29] nomine censeantur predictam observantes vel observari facientes seu permictentes vel non impedientes et non punientes transgressores quantum in eis fuerit, declarantes quod contrafacientes in predictis vel aliquo predictorum non possint absolvi nisi in casu mortis, premissa semper satisfatione de damnis inconsecutis ratione alicuius predictorum; quod si non fecerint, careant ecclesiastica sepultura.
Clerici vero, qui aliter qui premictitur eos absolverint vel ad sepulturam receperint seu in obsequiis vel sepultura interfuerint, penam viginti quinque librarum provisinorum proquolibet et vice qualibet ipso facto incurrant.
(39) Quod sepulture non vendantur.
Capitulum xxxviiii.
Ne prave exactiones [30] fiant, statuimus quod nullus clericus pro exequiis et sepultura mortuorum, benedictione nubentium et similibus a suis parrocchianis seu aliis pecuniam exigat nec extorquere presumat, sed, si qua consuetudo laudabilis in nostro episcopatu pia devotione fidelium in predictis fuerit introducta, quam qui sub fermento heretice pravitatis niterentur infringere, per nos, veritate cognita, non per clericos, ad eam observandam ipsos volumus [31] coarceri.
Clericum vero contrafacientem tamquam simoniacum nostro arbitrio puniemus.
(40) Quod non fiant compatres.
Capitulum xxxx.
Humilis doctrina magistri et cetera.
Statuimus quod clerici, sacerdotibus quibus competit excollatione baptismatis dumtaxat exceptis, cum aliquibus compaternitatem vel commaternitatem nullatenus contrahant sine nostra licentia spetiali [32].
Transgressores vero penam decem librarum provisinorum ipso facto incurrat.
(41) De spuriis.
Capitulum xli.
Curam animarum de non legitimo matrimonio natum sine dispensatione canonica prohibemus retinere.
(42) De litigantibus in curia seculari.
Capitulum xlii.
Cum pactum privatorum possit iuri publico minime derogari, statuimus quod nullus clericus accuset aliquem clericum quocumque modo vel causa, vel per iuramentum aliquod testimonium reddat in aliqua curia sine nostra licentia spetiali nec obliget se pro aliquo nec fide iubeat in eadem.
Qui vero contrafecerit penam decem librarum provisinorum incurrat.
(43) De immiscentibus se secularibus [33] negotiis.
Capitulum xliii.
Hiis itaque dispositis, pensata deliberatione iubemus ne qui in sacris ordinibus constituti seu etiam prebendati forensibus negotiis se immisceant, in secularibus curiis officium procure et advocati non exerceant, nisi nostra vel vicarii nostri licentia spetiali, et interdicimus tabellionatus officium.
Transgressores beneficio suspensuri et pena pecuniaria nostri arbitrio puniantur.
(44) De ementibus res letigiosas.
Capitulum xliiii.
Quibusdam clericorum malitiis oviantes qui emere res letigiosas presumunt, ut fori prescriptione muniti communis statuta declinent nec laici sua iura sic contra eos facile consequantur, equitate pensata decernimus ut nullus clericus emere res letigiosas presumat, alioquin pretium quod pro re ipsa dedit ammictat et venditor in possessione rei vendite, postquam coram nobis vel vicario nostro constituerit, reducatur.
(45) De inferentibus iniuriam secularibus.
Capitulum xlv.
Ne facultas venie incentivum tribuat delinquendi, statuimus quod, si quando clerici laicis iniurias inferunt aut in rebus eorum damna forsitan dederint, volumus ut duplicibus penis affici debeant; ad quas casu simili laici se invicem offendentes iusta statuta communitatis formam pecunialiter tenerentur, dummodo in presentibus constitutionibus non sit pena taxata.
Clericis vero inferentibus iniuriam aliis clericis vel damna dantibus, nostro arbitrio puniendos illos tamen excessus reputamus, excessus et illas penas infringere volumus de singulis excessibus et delictis infrigunt statuta civilia et divina.
(46) De periurio clericorum.
Capitulum xlvi.
Ut peccatum periculi et reatum mendacii a nostris subditis penitus evitetur et temporalis pena metu quantum possumus propellamus, statuimus ut, si quis in nostra curia de aliquo maleficio accusatus seu denunctiatus, vel si hiis contra quem per nostram curiam inquiritur super quocumque maleficio vel delicto, negaverit iuramento se maleficium vel delictum de quo agitur se comississe et sufficienter probari contingat ipsum maleficium perpetrasse, preter penam ratione maleficii vel delicti perpetrati sibi infrignendam et preter notam infamie quam incurrit, in viginti quinque libris provisinorum nostre camere applicandis ratione huiusmodi puniatur.
(47) De testamento clericorum.
Capitulum xlvii.
Cum nemo sit nobis proximior et cetera, statuimus quod nullus clericus de bonis mobilibus et immobilibus per ecclesiam acquisitis faciat testamentum, ymo penes ecclesiam eadem bona precipimus remanere, vivens tantum et sui compos moderate aliqua de bonis mobilibus, non ratione testamenti, sed servitii recepti vel elemosine intuitu valeat erogare.
Qui contrafecerit penam quinquaginta librarum provisinorum incurrat.
(48) De conspirationibus et similibus.
Capitulum xlviii.
Clericis autem universis nostre civitatis et diocesis, cuiuscumque ordinis et dignitatis existant, conspirationes et conventiculas seu societates illicitas et alias quascumque pactiones que fidelitatis nobis debito iuramento, necnon honori, iurisditioni et dignitati nostre valeant quomodolibet derogare, inter se pacisci, facere, observare penitus prohibemus, ipsas quam tamquam suspectas, reprobas [34], irritantes; actores et observatores ipsarum, nisi celeriter infra octo dies continue numerandos huiusmodi conspirationes et pactiones totaliter anullaverint, revocaverint et ab eis destiterint, excommunicationis et anathematis vinculo ex nunc sententialiter innodamus, ipsosque nihilominus beneficiorum perceptione privantes et pena quinquaginta librarum prout incurrere volumus ipso facto pro quolibet et vice qualibet.
(49) De vocatione ad sinodum.
Capitulum xlviiii.
Statuimus quod, si quando per nos vel vicarium nostrum clericos ad sindum contignerit et vocati non venerint, canonico impedimento cessante, vel si venerint et aliquid sine licentia nostra proposuerint, prelatos in centum soldis et ceteros clericos in quinquaginta soldis provisinorum pro qualibet vice censemus esse multandos.
Ad propositiones autem quas nos ibidem fecerimus nullus respondeat nisi primo fuerit requisitus, nec de ipsa sinodo discedat sine nostra licentia spetiali.
Contrarium faciens dictam penam volumus ut ipso facto incurrat.
(50) De penis non taxatis.
Capitulum l.
Ne constitutionum nostrarum improbi contemptores penas evadant, extimantes forsitan non puniri, quia constitutiones singule penas singulas transgressoribus non imponunt, hac constitutione presenti sancimus ut, si quis modestie nescius et observantie clericalis petulantia quadam ignarus vel extra aliquam constitutionum nostrarum conditam vel condendam commiserit, arbitrio nostro penam spiritualem et pecuniariam ut timeatur excipiet, utraque pena multandum, si hoc exigerit protervitas transgressoris.
(51) De bonis clericis morientis.
Capitulum li.
Statuimus quod, si quis bona clerici morientis ad ecclesiam spectantia occupaverit vel occupata detinuerit seu ad nos spectantia quomodolibet vel ad [35] episcopatum nostrum infra quindecim dies post publicationem presentium predicta taliter occupata seu detenta cum fructibus inde preceptis integre non restituerit, excommunicationis vinculo ipso facto sentiat se ligatum et hoc extendi volumus ad presentia et futura.
(52) De excommunicatione sine scriptis.
Capitulum lii.
Caveant omnes clerici nostri episcopatus ne sententiam excommunicationis vel interdicti proferant sine scriptis, in constitutionem incidant in Ludunensi consilio promulgatam cum transgressores huiusmodi constitutioni irregularitatem incurrant nec potest cum eis nisi per sunmum pontificem dispensari.
(53) De non dantibus vel dantibus decimas [36] et alia iura.
Capitulum liii.
Cum decime et mortuaria non sine animarum periculis nobis et ecclesiis subtragantur, precipimus ut omnis sacerdos vel prelatus populum suum diligenter amoneat et inducat ad decimas et mortuaria solvendum et nomina dantium vel non dantium decimas et mortuaria et quantum dederit in scriptis redigant et nobis annis singulis significent ut consultius contra non solventes procedamus.
Transgressores vero nostro arbitrio puniantur.
(54) De portione episcopi decime et aliorum iurium.
Capitulum liiii.
Mortuaria sive decimas aut alia iura episcopi per prelatos seu sacerdotes tantum pro parte nostra recoligi volumus et servari ita tamen quod infra quindecim dies, postquam mortuaria sibi soluta fuerint aut decimarum divisio facta, nobis vel procuratori nostro ipsa dare et asignare teneantur.
Alioquin duplum eorum que pro parte nostra receperint nobis dare et solvere teneantur et ipso facto sententiam excommunicationis incurrant et penam decem librarum pro quolibet.
(55) De sententia sanguinis.
Capitulum lv.
Statuimus quod nullus clericus sententiam sanguinis dictet aut proferat seu sanguinis vindictam exerceat nec ubi exerceatur intersit nec litteras scribat aut dictet pro vindicta sanguinis destinandas nec aliquam artem cerugie que incisionem vel ad ustionem inducat nec quicquam purgationi aque ferventis vel frigide seu ferri candentis intersit; pro quibus criminibus remicti debeant ad nos penitentes.
Transgressores etiam pena decem librarum provisinorum multandos.
(56) De notorie malis.
Capitulum lvi.
Statuimus et precipimus prelatis et ecclesiarum rectoribus quod annis singulis nobis nunctient in scriptis quos sciunt in parrocchiis suis hereticos seu credentes aut de heresi suspectos vel infamatos, publicos usurarios, adulteros et adulteras, fornicarios et fornicarias, incantatores et incantatrices seu maleficos et maleficas.
Contrafaciens penam centum soldorum provisinorum incurrat.
(57) De procurantibus fraudem in testamentis.
Capitulum lvii.
Quoniam malitiis hominum est nullatenus indulgendum et cetera, statuimus quod, si quis clericus audeat testatorem vel testatricem inducere ad aliquid certum statuendum vel sibi legandum in fraudem sue ecclesie vel sotiorum seu in fraudem nostre portionis canonice, qui contrafecerit penam x librarum provisinorum ipso facto incurrat.
(58) De furto, rapina et vulnere.
Capitulum lviii.
Si quis clericus nostre iurisditionis ab aliquo fuerit in nostra curia de rapina vel furto seu vulnere aut percussione criminaliter accusatus et de hoc fuerit rationabiliter in iure convictus, rem ablatam restituat et pena centum librarum provisinorum pro vice qualibet a nostra curia puniantur.
(59) De hiis qui mandant aliquem verberari.
Capitulum lviiii.
Statuimus quod, si quis clericus mandaverit aliquem verberari, licet expresse inhibeat ne occidatur nec membro aliquo mutiletur irregularis [37] efficitur.
Si mandatarius, fines mandati excedens, mutilet vel occidat, cum mandator in culpa fuerit eo, quod hoc venire posse debuerit cogitare, et ideo puniri decernimus ac, si de suo mandato factum fuisset, de solo mandato pena viginti quinque librarum provisinorum incurrat.
(60) De obedientia et inobedientia subditorum.
Capitulum lx.
Quia trahit ad se premium obedientia subditorum et digna pena inobedientia promeretur, nam, sicut obedientes et humiles alliciendi favoribus et confovendis gratiis dignoscuntur, sic inobedientes [38] et contumaces sunt afficiendi penis et debitis dispendiis fatigandi igitur ut [39] obedientie virtus de bono crescat in melius et contumacie vitium reprimatur, statuimus ut prelatus seu clericus quilibet nostre iurisditionis super criminalibus a nobis vel vicario nostro citatus perhemptorie, quocumque modo contra ipsum super crimine procedatur, personaliter compareat in termino assignato.
Alioquin propter suam contumaciam et absentiam confessus et convictus de crimine de quo agitur reputetur se [40] ut confessus et convictus de crimine ipso tam pecuniale quam alia pena canonica puniri valeat et condennari, nisi iustam causam sue absentie infra diem prefixum ad comparendum allegaverit et probaverit infra terminum sibi a nobis prefigendum.
(61) Quod custodiant festa.
Capitulum lxi.
Statuimus et precipimus ut omnes dies dominici et festivi observentur et nullus in eius opus servile exerceat, nec quis arare, fodere, putare ligna et lapides et similia ad forum portare audeat, hiis dumtaxat exceptis que ad usum illius diei pertinere noscuntur, sed eisdem diebus dominicis et festivis fideles ad ecclesiam conveniant ad divina.
(62) De medicis.
Capitulum lxii.
Cum infirmitas corporis nonnumquam ex peccato proveniat, presenti constitutione sancimus et destricte precipimus medicis corporum ut, cum se ad infirmos vocati contignerit, ipsos ante omnia moneant et inducant ut medicos advocent animarum, ut, postquam fuerit infirmo de spirituali medicina provisus, ad corporalis medicinae remedium salubrius procedatur.
Si quis autem medicorum huiusmodi constitutionis transgressor extiterit, tam diu ab ingressu ecclesie arceatur donec pro transgressione huiusmodi satisfecerit; competentur sub interminatione anathematis, [41] eisdem medicis prohibentes ne quis eorum aliquid pro corporali salute infirmo suadeat ut in periculo anime convertatur.
(63) Quod non detur vel suadeatur aliquid in periculum anime inecta.
Capitulum lxiii.
Cum anima pretiosior sit corpore et cetera, statuimus ne aliquis vel aliqua pro corporali salute aliquid egro suadeat, det vel faciat quod in periculum convertatur.
Alioquin tanquam de peccato mortali nostro arbitrio puniantur.
(64) De cognatione spirituali.
Capitulum lxiiii.
Ignorans ignorabiliter et cetera.
Statuimus quod clerici baptizantes a manibus eorum quos baptizandos duxerunt maxime debeant precavere, cum inter ipsum baptizantem et patrem et [42] matrem baptizati conpaternitatem et baptizantem et baptizatum ac inter ipsum baptizatum et filium baptizantis cognationem spiritualem nemo dubitet esse contractam, nec ommictimus ad notitiam rudium clericorum de suscipiente, quia que de baptizante sunt dicta sunt de suscipiente [43] censenda et id idem de fontis crismatione similiter observetur.
Si quis autem de predictis aliquam carnaliter cognoverit et cognoscens et cognita ad nos vel nostrum penitentiarium penitentiam veniant recepturi ac etiam de uxore suscipientis ante subcepssionem carnaliter cognita ab eodem idem dicimus observandum per cathacismum vero qui precedit baptismum sacramentorum fundamentum et ianuam reliquorum cognatio spiritualis contrahitur; per illam tamen cognationem matrimonium postea contractum minime separatur.
Sed si alias fornicario coitu ad invicem carnaliter se cognoverint, ad nos seu penitentiarium nostrum pro presentia remictatur.
Transgressores vel alicuius predictorum [44] nostri arbitrio puniantur.
(65) De lenocinio.
Capitulum lxv.
Deferat peccatorum et cetera.
Presenti constitutione excommunicamus omnes exercentes horribile lenocinii ministerium.
(66) De blasfemantibus Deum.
Capitulum lxvi.
Quia quandoque commictimus et cetera.
Statuimus ymo statutum fore a domino Gregorio papa nono declaramus ut, si quis clericus vel laicus contra Deum vel aliquem sanctum, maxime beatam Virginem, linguam relassare presumserit publice, per episcopum suum pena subdatur inferius anotante, videlicet ut septem diebus dominicis preforibus ecclesie in manifesto, dum aguntur missarum sollemnia, blasfemus existens ultimo illorum in die dominico pallium et calciamenta non habeat, ligata corrigia circa collum, septemque precedentibus videlicet feriis in pane et aqua ieiunet, ecclesiam nullatenus ingressuros, quolibet predictorum tres, si poterit, alioquin duos reficiat pauperes sive unum.
Si nec ad hoc eius suppetant facultates, idem in penam aliam commutetur; cui etiam, si renuerit recipere ac peragere penitentiam supradictam, ecclesie interdicatur ingressus et in obitu ecclesiastica sepultura.
Per temporalem preter eam potestatem coactione, si necesse, fuerit diocesani adhibita contra eam, blasfemus si dives fuerit xl soldorum, alioquin triginta sive viginti et, si ad idem non sufficiat, quinque soldorum usualis monete pena multetur, nullam in hoc misericordiam habiturus quod item alia statuta communitatum iurisditionis nostre duximus inferendum.
(67) De blasfemantibus Deum vel sanctos eius.
Capitulum lxvii.
Non possumus clausis oculis preterire et cetera.
Statuimus quod nullus clericus nostre civitatis et diocesis blasfemet Deus vel sanctos eius.
Qui vero contrafecerit penam xxv librarum pro vice qualibet ipso facto incurrat.
(68) Quod non videatur malus clericus de redditibus et similibus.
Capitulum lxviii.
Ne maleficia remaneant impunita, statuimus quod quicumque clericus, et maxime in sacris ordinibus constitutus seu eclesiam habens, inventus fuerit periurus seu adulter facti notorius et per octo dies post publicationem presentium a tali adulterio non decesserit cum effectu, citius officia a Christi fidelibus omnimodo respuantur nec eidem ullus in decimis, redditibus, proventibus, oblationibus teneatur aliquatenus respondere [45]; in hiis scriptis ex nunc suo beneficio decernimus esse privatum non obstante quod de focariis duximus statuendum.
(69) De nuptiali sollenditate.
Capitulum lxviiii.
Laudamus etiam ut ab adventu Domini usque ad octavam epiphanie et a septuagesima usque ad octavam Pasce et a tribus diebus ante ascentionem usque ad dominicam primam post pentecostem non fiat sollemnitas nuptialis, cum a iure sit prohibitum; in alii vero temporibus fieri potest sollemnitas nuptialis.
(70) De impedientibus matrimonium.
Capitulum lxx.
Quos Deus coniunxit, homo non separet et cetera.
Statuimus quod quicumque [46] vel quecumque aliquid maleficium fecerit ne vir et uxor seu sponsus et sponsa una caro efficiantur et scientes et nobis non revelantes infra octo dies postquam sciverint sententiam excommunicationis incurat ipso facto.
(71) De matrimonio non legitimo.
Capitulum lxxi.
Non potest esse pastoris excusatio si lupus ibi [47] oves comedat et pastor nescit et cetera.
Statuimus quod quicumque clericus vel laicus sciverit aliquod matrimonium non legitime fore contractum in nostro episcopatu infra octo dies postquam sciverit debeat nobis nunctiare et hoc de contractis et contrahendis intelligi volumus; alioquin [48] divine et nostre subiaceat ultioni et penam decem librarum provisinorum incurrat.
(72) De matrimonio clandestino.
Capitulum lxxii.
Clandestina [49] matrimonia penitus inhibemus, prohibentes ne quis sacerdos vel clericus talibus interesse presumat.
Contrafaciens penam [50] decem librarum provisinorum incurant.
(73) lxxiii.
Quia tanto [51] sint graviora peccata et cetera, statuimus ut nullus laicus uxoratus habeat ut teneat [52] publice concubinam vel habens virum teneat alium virum; alioquin si post puplicationem presentium infra octo dies non dimiserit cum effectu, eo ipso sint excommunicationis vinculo indodati.
(74) De falsis testibus.
Capitulum lxxiiii.
Presenti constitutione excommunicamus omnes iudices qui in causis falsos testes [53], omnes advocatos qui eos instruunt vel subornant, etiam notarii qui dispositiones eorum et dicta conscribant et interducentes eosdem, nec possint absolvi sine licentia nostra vel vicarii nostri.
Si quis autem clericorum aliter aliquem quam dictum est absolvitur, sententiam excommunicationis pena viginti quinque librarum incurrat.
(75) De veneficiis seu incantatoribus.
Capitulum lxxv.
Postulat nostri officii debitum ut animarum et corporum oviantes circa salutem subditorum et nostrorum sollicite insistamus, cum itaque corundam veneficum seu maleficum iniquissime operatores aures nostra plurimorum fidedignorum relatu perstreperit et ipsorum actus enormem vero nullos in errores inaudibiles introducunt et, ut finis huiusmodi veneficiis imponatur, presenti constitutione monemus primo, secundo et tertio, omnes et singulos et singulas qui talia presumpserunt et qui in hiis habent notitiam eorundem et qui eis inpendere in dictis veneficiis auxilium, consilium vel favorem, ut nobis infra octo dies ab hac nostra monitione perhemptorie sub pena excommunicationis quicquid in premissis fecerint vel sciverint firmiter revelare teneantur, nihilominus ab eisdem beneficiis abstinentes in posterum alicui quis presumat de cetero impendere auxilium, consilium vel favorem publice vel occulte quocumque modo [54], ne igitur si contra aliquod predictorum videantur de suis iniquitatibus gloriari, nisi infra octo dies post suam notitiam nobis revelaverit, in hiis scriptis [55] excommunicationis sententia innodamus.
(76) lxxvi.
Statuimus quod omnes utriusque sexus nostre iurisditionis annos discretionis habentes solus omnia peccata sua saltim semel in anno confiteatur proprio sacerdoti et iniuncta sibi penitentia studeat adimplere, suscipiens ad minus in Pasca eucaristie sacramentum, nisi forte de proprii sacerdotis consilio ob aliquam causam rationabilem, ad tempus ab eius preceptione duxerit abstinendum.
Alioquin vivens ab ingressu ecclesie arceatur et moriens cristiana careat sepultura.
Si quis autem alieno sacerdoti iuxta de causa voluerit sua confitere peccata, licentiam postulet et obtineat prius a proprio sacerdote, cum aliter non possit illum solvere vel ligare et per consequens ipse non possit ab alio solvi vel ligari, et volumus quod pro soluto talis minime habeatur.
(77) Quod quilibet solvat decimam infra certum tempus.
Capitulum lxxvii.
Cum diuturnitas temporis non diminuat debiti rationem, statuimus quod quilibet laicus vel femina nostre iurisditionis secundum eorum possibilitatem solvant decimas proprio sacerdoti sicut preceptum est ex ore Dei.
Si autem non solverint infra nativitatem virginis Marie sicut decet, post trinam monitionem a proprio sacerdote per excommunicationis sententiam conpellatur.
Alias proferens pena decem librarum provisinorum puniatur.
(78) De usurariis.
Capitulum lxxviii.
Statuimus et etiam precipimus ut nullus publicus usurarius in articulo mortis absolvatur, nisi prius a quibus usuras extorsit et quicquid nomine usurarum exegit, iuramento prestito, manifestet et, facta denunctiatione publica per vocem preconiam vel per sacerdotem in ecclesiis, ut, si quis dedit usuras, et hoc nobis infra certum diem referat et tunc ipse fenerator vel eius heredes ad mandatum nostrum dare cogantur pro restituendis usuris, quas, cum constiterit recepisse, cum vero feneratoris heredes vel ipse aut fideiussores liberari noluerint presentes sint et illis quibus usurarum restitutio facienda, si forsitan vel ipsi aut eorum heredes haberi non possunt, quantitas illa usuraria in pios usus et pauperum iuxta nostrum arbitrium dispensentur.
Hiis autem qui iuxta formam predictam satisfacere contempserint canonica sepultura negetur.
Clericus vero in quocumque ordine constitutus, qui ad exequias vel sepulturam eius scienter intererit, officio et beneficio sit [56] ipso facto privatus et penam centum librarum provisinorum incurrat.
(79) De usurariis et ludo taxillorum.
Capitulum lxxviiii.
Statuimus quod nullus usurarius vel usuraria in alia parrocchia faciendo usuras debeat comorari; alioquin post trinam monitionem factam in ecclesia per presbiterum parocchialem, si cum effectu non destiterit ab inceptis, excommunicationis vinculo innodetur.
(80) De usura et male ablatis.
Capitulum lxxx.
Statuimus ac etiam sancimus ut nullus rerum alienator, ablator seu inventor et male fidei occultator absolvatur, nec in vita nec in morte, nisi de satisfatione integra prestet idoneam cautionem, quod eisdem, de quibus habetur certitudo, quod male ablata vel inventa restituantur integre expoliatis, nisi eos paupertas evidens exusaret.
Sacerdotes vero aliter eos absolventes damnum passis de proprio satisfacere teneantur, de pena decem librarum provisinorum pro vice qualibet incurrant.
(81) De facientibus instrumenta de usuris et ludo taxillorum.
Capitulum lxxxi.
Ut avaritie, que ydolorum censetur servitus, voracitas temperetur, que usurariorum aliorumque qui, exquisitis coloribus fraudulosis, ymo verius rapere capiunt aliena, infelices detinere animas allegatas, qui licet ex forma constitutionum per olim pontifices editarum ecclesiasticam sibi denegatam semsiant sepulturam aliasque penas impositas sibi fore, animarum salutes abicientes post terga nec futuri extremi iudicii sententia formidantes, in diurnum contentum potentes et canonum facientes in legis fraudem, quesitis fictisque contractuum rationibus, fieri per notarii instrumenta depositi venditionem rerum mobilium et stabilium aliasque convenctiones fraudulosas.
Nonnulli etiam taxillorum ludos exercentes, ex quibus scandala oriuntur et per eos abditus iniuriis aperitur de pecunia quam in ludis ipsis octinent et extorquent, instrumenta confici faciunt sub nomine mutui vel depositi aliorumque contractuum, figmento quesito.
Nos, attendentes quod amplius admictetur feneratoribus et luxoribus fenerandi et ludendi libertas, quo magis eis celebrandorum super hiis contractum recludetur comoditas et facultas, presenti constitutione sancimus ut nullus notarius presumat usurarium aliquem celebrare vel rogare contractum vel de pecunia que vinceretur vel perderetur ad ludum nec contractibus hiis intersit et, si per aliquid inditium vel ex qualitate negotii seu persone, palam vel occulte, vel ex credulitate vel existimatione vel exercitudine, perspicere poterunt quod in fraudem usurarum vel ludi, aliquo falso colore quesito, contractus aliquis iniatur ita quod ex hoc eius conscientia ledi possit vel remondetur, ab eo debeat penitus abstinere nec illum contractum scribere vel rogare nec instrumentum conficere ullo modo Contrafacientes excommunicationis sententia incurrere volumus ipso facto, quam ex nunc proferimus in hiis scriptis, et pena quinquaginta librarum provisinorum.
(82) Quod non instituat.
lxxxii.
Statuimus quod nullus instituat clericum aut sacerdotem nobis inconsulto non habens auctoritatem instituendi.
Alioquin instituens et istitutus sententia excommunicationis incurrat ipso facto et pena quinquaginta librarum provisinorum.
(83) lxxxiii.
Statuimus quod nullus secularis nostre iurisditionis aliquem clericum civiliter aut criminaliter, nisi in causa reconvenctionis et hoc in civili tantum, per se distringat aut ademnate puniat [57] neque de spiritualibus causis seu spiritualibus annexis aliquatenus intromictat.
Contrafaciens sententia excommunicationis incurrat ipso facto, quam ex nunc proferimus in hiis scriptis.
(84) De instructione parrochianorum.
Capitulum lxxxiiii.
Statuimus et precipimus omnibus sacerdotibus ut per se vel per alium curent suos parrocchianos in hiis que ad salutem pertinent animarum, instruens devote orare, frequenter confiteri, in operibus misericordie exerceri, ut sciant bona facere et peccata vitare curent summa cum diligentia, sciant pueri orationem dominicam et salutationis virginis Marie, quod servent qui possunt ab ecclesia ieiunia instituta scilicet xl iiiior temporum et vigiliarum.
Alioquin negligentes pena.
(85) Quod accusentur transgressores constitutionum.
Capitulum lxxxv.
Ut nos non lateat constitutionum nostrarum transgressores, monemus ut omnes quicumque sciverint contra constitutiones nostras unam vel plures aliquid actentare presumentes infra octo dies, postquam ad sui notitiam venerit, nobis saltim in secreto denunctiet.
Alioquin illi pena subiaceat cui constitutionis contemptor legitime subiacetur.
(86) De subtrahentibus iura episcopalia.
Capitulum lxxxvi.
Ne iura nostra episcopalia inexacta et irrequisita relinquere videamur, per alios in sua versutia confoveremus, ordinamus et presenti constitutione autem prohibemus expresse ne prelati, canonici, clerici et quivis alii ecclesiarum nostre civitatis et diocesis iurisditionis competentes nobis et iura nobis debita ab eis vel a suis ecclesiis potissime quartam decimarum et mortuariorum nobis debitam minime fraudare seu occupare vel detinere, quovis quesito colore, presumant, sub pena excommunicationis et viginti quinque librarum provisinorum quas ipso facto incurrant et dupli eorum que detinerunt, subtraxerint vel impedierint.
Quam excommunicationem ex nunc [58] contra eos in hiis scriptis sententialiter promulgamus et quam eos incurrere volumus ipso facto et de furto et periurio nihilominus puniendos et omnes procurantes aliquo ingnenio sive dolo, quod predicta nobis subtrahantur in totum vel im partem aut in aliquo minuatur seu prohibentes et predicentes et suadentes ne testamenta fiant seu iudicia faciant infirmantes; quod si aliquis repertus fuerit culpabilis in aliquo predictorum, ad restitutionem diminute rei nobis teneatur in duplum pro reatu periurii quod commictit et propter [59] excommunicationis inde facte contemptum in penam.
(87) Quod inquirantur occupationes rerum et iurium ecclesiarum et dentur in scriptis.
Capitulum lxxxvii.
Statuimus et destricte precipimus ut omnes abbates, priores, plebani, archipresbiteri, rectores et clerici nostre civitatis et diocesis caute ac sollicite inquirant et in scriptis omnes alienationes seu occupationes, quocumque modo et per quascunque personas, sub quavis forma verborum, a quatraginta annis citra factas de ecclesiis seu possessionibus vel locationibus et iuribus ecclesiarum ad suas abbatias ecclesiarum seu clericatus quocumque modo vel iure spectantes, et, que invenerint integraliter redacta cum nominibus alienantium seu occupantium, nobis in unum mensem a publicatione presentium sic conscripta assignent.
Contradictores sententiam [60] excommunicationis incurrere volumus ipso facto, quam proferimus in hiis scriptis, et pena viginti quinque librarum provisinorum nostre camere applicandum.
(88) De retinentibus ecclesiam vel omnia bona per potestatem secularem.
Capitulum lxxxviii.
Nihil est quod in ecclesia Dei magis officiat et cetera.
Statuimus quod, si quis ausus fuerit per se vel secularis potestatem ab [61] usu sine canonica institutione nostra spetiali licentia, que appareat in scriptis nostro sigillo roborata, ecclesiam aliquam detinere vel de rebus ecclesie aliquatenus ministrare, eo ipso sit excommunicationis vinculo indodatus et pena centum librarum ipso facto incurrat.
(89) De bonis predecessoris nostri.
Capitulum lxxxviiii.
Cum bone memorie N. predecessor noster privilegia et litteras [62], supellectilia et bona plura habuerit, que erant ad certitudinem et rationem episcopatus in temporalibus et spiritualibus, igitur tam clericos quam laicos habentes, scientes et non revelantes primo, secundo, tertio et perhemptorio monemus ut infra quindecim dies a notificatione presentium nos plene certificent et restituant.
Alioquin detemptores et scientes et non revelantes excommunicamus sententialiter in his scriptis et, si clericus fuerit, pena viginti quinque librarum provisinorum incurrat.
(90) De bonis clerici morientis.
Capitulum lxxxx.
Quia non remictitur peccatum nisi restituatur ablatum, statuimus quod quicumque clericus vel laicus vel ecclesiarum patronus seu ius patronatus habens in ecclesiis nostre civitatis diocesis ecclesias sive res ecclesiasticas seu instrumenta ecclesiarum vel rerum ecclesiasticarum alicui clerico vel laico concesserit vel occultaverit, ex quibus ecclesie in iuribus suis habitis vel habendis preiudicium generetur, vel si quis predictorum quocumque modo invaserit vel invasa detinuerit ecclesias vel iura ipsarum seu bona habita vel habenda seu rectori ecclesie violentiam fecerit, annuis proventibus et redditibus et oblationibus infra quindecim dies post publicationem presentium predicta occupata seu detempta cum fructibus inde perceptis integre non restituerint, eo ipso excommunicationis vinculo innodetur.
(91) Quod notarius et alie persone assignent testamenta.
Capitulum lxxxxi.
Statuimus et monemus omnes notarios et alias quascumque personas qui habent aliquod testamentum, prothocollum, codicillum [63], instrumentum vel scripturam aliquam continentia ius episcopi vel episcopatus vel pertinentia ad pias causas quocumque modo, infra quindecim dies nobis assignent et recepto a nobis salario conpetenti.
Alioquin tam ipsos quam ipsas excommunicationis vinculo innodamus.
(92) De testamento facto coram proprio sacerdote.
Capitulum lxxxxii.
Cum non dedignentur leges sacros canones imitari, statuimus et mandamus quod testamentum quod [64] coram presbitero, parrocchiano suo et tribus vel duobus aliis testibus parrocchiani in extremam fecerint voluntate firma omnimode decernantur, sive in scriptis redacta fuerint sive non, et hoc intelligi volumus de hiis que ad piam causam pro anima relinqunt et nullus vel nulla audeat talia rescindere testamenta vel ultimas voluntates.
Alioquin mucrone anathematis sensiant eo ipso se percussos, cum scriptum sit quod in ore duorum vel trium stet omne verbum, et, ut hoc melius observetur, mandamus omnibus notariis sub eadem pena ut nullum testamentum scribant sine parrochialis sacerdotis presentia, qui requisitus suam debeat exibere presentiam cum possit et debeat [65] consulere in hiis que pertinent ad salutem.
Quod si per ipsum sacerdotem steterit, pena viginti quinque librarum provisinorum incurrat.
(93) lxxxxiii.
Nimis quorundam crevit iniquitas, dum ne testamenta fiant impediunt vel suadent aliter fieri quam disponat testatoris intentio impreiudicium anime testatoris et quarte nobis debite iure parrochialis ecclesie.
Quod si quis de cetero contra prohibitionem nostram suaserit vel impedierit, a sacramentis ecclesie sit suspensus, nisi infra octo dies nobis et ecclesie satisfecerit; alias sententia excommunicationis incurrat ipso facto.
(94) De testamentis.
Capitulum lxxxxiiii.
Quia fraus et dolus nulli patrocinari dicitur et cetera, statuimus quod [66], si quis vel si qua in suo testamento vel alieno fraudem commiserit vel commicti mandaverit ut episcopus canonica portione defraudetur, eo ipso sit excommunicationis vinculo innodatus, et testamentum ipsum decernimus non valere et illud idem qui inpedimentum malitie afferet [67] ne nobis dicta canonica portio persolvatur volumus observari et pena viginti librarum provisinorum incurrat.
(95) De revocatione testamentorum.
Capitulum lxxxxv.
Statuimus et presenti constitutione revocamus, cassamus et anullamus omnes et singulas constitutiones conditas per abbates, archipresbiteros [68] seu rectores ecclesiarum nostre civitatis et diocesis, mandantes nihilominus omnibus et singulis supradictis ut statuta et constitutiones huiusmodi facere non presumant sine nostra licentia spetiali.
Contrafacientes excommunicationis sententia innodamus et pena quinqueginta librarum provisinorum incurrant.
(96) De potestate constitutionum.
Capitulum lxxxxvi.
Nam illius est interpetrati et cetera.
Statuimus et mandamus quod omnia suprascripta constitutiones et capitula ab omnibus nostris subditis inviolabiliter observentur, salva et reservata nobis potestate dictis constitutionibus et capitulis adendi, minuendi et corrigendi semel et pluries, interpretandi omnia et singula prelibata secundum que a nobis imposterum melius videbunt expedire pro honore sancte Romane ecclesie et nostri episcopatus.
(97) Quod constitutiones legantur coram populo.
Capitulum lxxxxvii.
Ne pretextu ignorantie quis se valeat excusare, statuimus quod omnes clerici curam animarum habentes, cum aderit populi multitudo infra missarum sollemnia, omnes constitutiones presentes, que pure de secularibus et que de clericis et secularibus misce locuntur, bis in anno publice et distincte legantur et vulgarizentur ita quod intelligantur, scilicet prima die Quadragesime et prima die lunae post festum resurectionis Domini nostri.
Qui vero contrafecerit pro vice qualibet pena centum soldorum provisinorum ipso facto incurrat.
(98) Quod quilibet habeat constitutiones in scriptis.
Capitulum lxxxxviii.
Quia ignorans ignorabitur et cetera, precipimus omnibus ecclesiarum rectoribus seu prelatis et cuiuslibet singulariter, maxime curam animarum habentibus, ut infra unum mensem post publicationem presentium recipiant et habere debeant presentes constitutiones in scriptis a notario nostro satisfacto sibi de salario competenti, sub pena quadraginta soldorum provisinorum pro quolibet.
Laus Deo, amen.
Angelus Dei et apostolice sedis gratia Nepesinus Sutrinusque episcopus.
Cum ad curam pastoralis officii attineat diligenter animadvertere ne divine domus detrimentum aliquod patiantur neque dilabantur, quibus non immerito sed digne innumeris privilegiis sacri canones indulserunt, sic ad episcopales edes, quas lex Romana dictorum privilegiorum constituit esse participes, pios ac misericordes oculos debet frequenter convertere.
Cum itaque preteritorum temporum faciente turbine non modo ex vetustate, sed ex calamitate guerrarum et incursu gentium armorum, edes episcopales Nepesine civitatis devenerunt quodammodo in ruinam et inhabitabiles, redacte sint ex mansione ibidem et mora antefactarum gentium armorum, congruum videtur pro comodo et honore cathedralis ecclesie civitatis Nepesine et totius eius cleri [69] ut episcopus ibidem manere valeat nec per hospitia et [70] mansiones longne ab ecclesia et per mendicata suffragia incedat ad habitandum, sed cum ad tantum opus perficiendum aliunde in presentiarum facultates celeres et manuales non suppetant ultra manus nostras adiutrices quas offerimus secundum tenuitatem redditus dicti episcopatus non ab sonum noster quod aliunde subsidium queratur.
Ideo statuimus et ordinamus cum consensu capituli dicte ecclesie cathedralis pro maiori parte, quod quilibet episcopus, qui nunc est vel per tempora erit, possit et valeat pro tam iusta, necessaria causa a quibuscumque clericis, qui in dicta civitate et eius diocesi ex nunc in antea de novo octinuerint [71] aliquam collationem beneficii ab episcopo vel ab alio, fructus, redditus et proventus primi anni prefatis collatis beneficii seu eius pretium et valorem retinere pro dicta fabrica et ille cui conferetur beneficium [72] debeat et teneatur erogare dictos fructus, redditus et proventus primi anni seu eius pretium pro refectione et edificatione dictarum edium episcopalium ad instantiam dicti episcopi aut in manu camerarii vel camerariorum, qui nunc sunt et per tempora erunt in dicta cathedrali ecclesia, vel alterius quem episcopus eligerit prout sibi episcopo melius visum fuerit quamdiu et non ultra dictum palatium episcopale fuerit bene et [73] decenter reparatum et actatum hanc ordinationem voluit et mandavit inseri et describi in fine volueris constitis sinodus dicti episcopatus.
Acceptata et confirmata fuit supradicta constitutio per prefatum dominum episcopum et canonicos dicte cathedralis ecclesie pro maiori parte in episcopali palatio Nepesis, videlicet in camera Sancti Martini.
Quam scribi mandaverunt supradicti dominus episcopus, capitulum et canonici pro maiori parte per me Paulum Petri notarium ad presens curie episcopalis Nepesis sub anno Domini milleximo cccco lvii, tempore pontificatus sanctissimi in Christo patris et Domini nostri domini Calisti divina providentia pape tertii, mense octobris, die vita.