POst premissa anno sequenti, videlicet anno Dom. MCCCXXXIX. VIII. die mensis Aprilis, dictus dominus Guido divina providentia Episcopus Helenensis, cum consilio sui venerabilis capituli Helenensis, edidit et publicavit in presenti Synodo sequentem constitutionem, ut in sequenti prooemio continetur, quam teneri et servari voluit et mandavit. 
De desiximentis, vel diffidamentis, Episcopis, Abbatibus, Prioribus, capitulis, et aliis personis Ecclesiasticis quibuscumque, non faciendis. 
CUm juxta sacrorum Canonum sanctiones generaliter clerici dicantur omnes illi, qui in Ecclesia Dei serviunt, quorum gradus et nomina hec sunt, Episcopus, presbyter, diaconus, subdiaconus, acolytus, exorcista, lector, psalmista, et ostiarius, et per antecessores nostros quaedam constitutio edita fuerit, quae incipit: Item quoniam satore zizaniae, etc. qua cavetur, quod diffidantes clericos, seu diffidamenta fieri procurantes, et illi quorum occasione dicta diffidamenta facta sunt, nisi ea fecerint, quantum in eis fuerit, et quam cito potuerint, revocari, sententiam excommunicationis et alias poenas in ipsa constitutione contentas incurrant ipso facto; haesiteturque inter nonnullos, an nomine clericorum Episcopi, et Abbates, et caeteri gradus Ecclesiastici compraehendantur in constitutione praedicta; nos praedictam haesitationem et dubium volentes penitus removere, ideo hoc praesenti nostro salubri statuto, cum consilio capituli nostri Helenensis, declaramus et statuimus, ut sub nomine clericorum comprehendantur Episcopi, Abbates, et caetere personae Ecclesiasticae nostrae dioecesis. 
Ita videlicet quod quicumque Episcopum, capitula, Abbatem, Priorem, ac conventus, rectorem, vel quamcumque aliam personam Ecclesiasticam, regularem sive saecularem, nostre dioecesis deinceps diffidaverit, seu diffidari procuraverit, eosdem diffidantes, seu diffidamenta fieri procurantes, ac illos quorum occasione diffidamenta facta fuerint, nisi ea fecerint revocari quam cito potuerint, et quantum in eis fuerit, sententiam excommunicationis, et alias poenas in dicta constitutione de qua supra facta est mentio, contentas, incurrere volumus ipso facto. 
Caeteris in dicta constitutione contentis in suo robore nihilominus duraturis. 
