Altissimus de terra creavit medicinam: Ecclus. xxxviii.
Quod primo et principaliter intelligitur de medicina anime cuius medicus est Christus. 
Et anime morbus est peccatum iuxta illud prophete: Sana animam meam quia peccavi tibi. 
Et hec spiritualis medicina animam curat per verborum sancte synodi efficaciam iuxta illud propheticum : Misit verbum suum et sanavit eos. 
Et non solum sanat per verborum efficaciam sed per operationes sacramentorum fluentium de fontibus salvatoris, id est Christi vulneribus. 
Hic est medicus de quo loquitur Augustinus: Venit magnus medicus quia ubique iacebat egrotus; de cuius medicina dicitur in Ecclesiastico : Unguentarius faciet pigmenta suavitatis et unctiones conficiet sanitatis; et sicut dicit Augustinus, ipse fuit medicina que sufficiebat omnibus et contra omnem morbum. 
Hic est Samaritanus, id est Christus, qui infudit vinum, id est salutares punctiones verborum et oleum sacramentorum, sauciato, id est per peccatum vulnerato.
Cuius pretextu nos Petrus miseratione divina Exoniensis episcopus, vices quodammodo gerentes in terris, licet minus digni, predicti altissimi Samaritani et unguentarii Iesu Christi, pro nostro modulo Pauli doctoris gentium sequentes vestigia, qui apud Miletum synodum convocavit, vos fratres nostros et filios in Christo dignum duximus convocandos ad hanc sanctam synodum in ecclesia nostra Exoniensi celebrandam in presenti, ut aquam sapientie hauriamus cum gaudio de fontibus salvatoris, a quibus cum virtutes sacramentorum effluxerint, a sacramentis sumat tractatus noster synodalis exordium. 
(1) De sacramentis in genere. 
Quoniam ecclesiastica sacramenta ad salutis remedia sunt divinitus instituta, in quorum dispensatione precipuum consistit ministerium prelatorum, omnibus quibus animarum cura incumbit sacramenta ipsa sane intelligere ac scire plebi sibi commisse rite conferre expedit et oportet, et tanto circa eorum collationem cautius se habere quanto utiliora sunt ac magis necessaria ad salutem. Que igitur sunt et quot, que necessaria et que non, ac que collata valeant vel non valeant iterari ab initio propter simpliciores breviter exponamus. 
Sunt autem septem: Baptismus scilicet qui est ianua omnium sacramentorum et dicitur ingredientium, eo quod ingredientes sanctificat et tam ab originali quam actuali peccato hominem exuit et emundat; unde prima tabula ducens ad portum salutis post naufragium appellatur. 
Secundum vero sacramentum nuncupatur confirmatio et dicitur pugnantium, quoniam per baptismum sanctificatos contra antiqui hostis insidias corroborat, ut insultibus fortius resistat humani generis inimici, qui tanquam leo rugiens mundum circuire non desinit predam quam devoret querens in hominibus. 
Est et tertium sacramentum progredientium, ideoque viaticum seu eucaristia appellatur, ingenti caritate et rationabili institutum. 
Quartum vero sacramentum est redeuntium eo quod redeuntibus datur, propter quod secunda tabula post naufragium appellatur penitentia. 
Est et quintum sacramentum scilicet extrema unctio, et dicitur exeuntium quod tam ad infirmitatis corporalis alleviationem quam peccatorum remissionem noscitur salubriter institutum. 
Est et sextum sacramentum scilicet matrimonium quod fuit institutum in paradiso et ante peccatum; post vero peccatum et extra paradisum fuit institutum ad remedium videlicet ut carnalis concupiscentie vitium cohiberetur! et fornicationis labes per legitimum coniugium excluderetur. 
Est et septimum sacramentum scilicet ordo; nam sicut in veteri testamento sacrificia offerebantur non per quoscumque sed per vocatos a domino, ita nec in novo nisi per ipsos qui ad hoc sacros susceperunt ordines ecclesiastica sacramenta poterunt dispensari. 
Cum igitur septem sunt sacramenta, primum quod est baptismus omnibus est necessarium, sine quo ad regnum celorum minime pervenitur; penitentia vero necessaria est adultis qui post baptismum in crimen actuale inciderint; cetera vero tria, confirmatio, eucaristia, et extrema unctio, non ita sunt necessaria ut precedentia quoniam absque eis potest esse salus, dum tamen haberi nequeunt et ex contemptu minime omittantur. 
Duo vero ultima, scilicet coniugium et ordo, voluntaria sunt et spiritualia, quia liberum est unicuique ipsa percipere vel non percipere: hoc excepto, quod qui curam habent animarum compelli ad ordines vel curam susceptam dimittere sacri canones decreverunt.
Per ista duo sacramenta peccatum non dimittitur, sed per matrimonium fornicationis vitatur vitium: per ordinem vero, si digno conferatur et rite, virtutes augentur et munera gratiarum. 
Horum autem septem sacramentorum quedam sunt irreiterabilia, ut baptismus, confirmatio, et ordo, que semel collata minime reiterantur. 
Cetera vero quatuor licite poterunt iterari, solenni penitentia dumtaxat excepta, que quia sacramentalis est iterari non debet. 
Premissis tam breviter quam leviter in genere expositis, ut per hec ab initio corda simplicium cautius illustremus, ad singula sacramenta, qualiter unusquisque curam habens animarum in ipsis suum debeat inpendere ministerium, per ordinem descendamus nostri progressus, quem deus dirigat et conservet, a baptismo sumentes exordium. 
(2) De baptismo. 
Baptismi sacramentum adeo est necessarium quod sine eo non est salus, nec aliis quam baptizatis regni celestis ianua aperitur. 
Quapropter sacerdotibus quibus cura animarum incumbit districte precipimus quod formam baptizandi parochianis suis exponant sepius in vulgari, videlicet quod tempore partus aquam habeant promptam in qua si oportuerit baptizandum inmergant, dicentes: Ego baptizo te in nomine patris et filii et spiritus sancti. 
Amen. 
Sepius enim accidit quod propter mortis periculum per alium quam per sacerdotem oportebit parvulum baptizari, sicque propter causas huiusmodi emergentes expedit et oportet ut quilibet formam baptizandi sciat et intelligat, quam cum inevitabilis casus emerserit valeat observare, que, si penitus observata non fuerit, parvulus ex integro baptizetur, quoniam ex quo duo sunt necessaria in baptismo, verbum scilicet et elementum, utroque vel altero deficiente nichil est quod agitur.
Sacerdotes insuper suos instruant parochianos quod non solum sacerdotes verum etiam clerici et layci, insuper pater et mater in necessitatis articulo absque copule coniugalis preiudicio, suos parvulos valeant baptizare. Cum vero contigerit puerum domi propter mortis periculum baptizari, si postea convaluerit, ad ecclesiam defferatur, ut si rite fuerit baptizatus non ipsa submersio nec ipsa precedentia sed subsequentia dumtaxat per sacerdotem ut convenit suppleantur. 
Vas vero in quo puer domi fuerit baptizatus comburatur vel ad usus ecclesie reservetur, ac aqua, in qua puer inmersus fuerit, in baptisterium effundatur vel saltem proiciatur in ignem ob reverentiam sacramenti. 
Et ne ob parentum inprudentiam puer ullatenus absque baptismo decedat, precipimus ut per sacerdotes parochiales pregnantibus mulieribus iniungatur ut tempore partus sui aquam habeant promptam ad manus ut, si ingruerit repentini casus necessitas, puer saltem a parentibus, si alii non affuerint, in forma quam premisimus baptizetur. Item, quod peccata sua, cum tempus partus instare crediderint, sacerdoti cominus confiteantur, ne, cum ipsas in puerperio laborare contigerit, impedientibus pariendi doloribus, confiteri cum voluerint adimatur facultas. 
Ad hec precipimus ut sacerdotes parochiales parochianos suos moneant diligenter ut pueros suos diebus sabbatis proximis ante Pascha et Penthecostes ad baptismum solenniter celebrandum a sacris canonibus deputatis, ad ecclesiam studiosius deferant baptisandos, cessante cuiuscumque periculi suspicione. 
In levatione pueri de sacro fonte, per quam compaternitas spiritualis contrahitur, precipimus ut in levatione maris duo mares et una femina, in femine vero levatione unus mas et due femine adhibeantur. 
Plures tamen adesse poterunt non ut compatres sed tanquam testes. 
Ne autem alicuius dubietatis pretextu non baptizatus quispiam relinquatur, quod infantibus expositis et aliis domi baptizatis extra formam superius traditam de facili possit contingere, precipimus quod in huiusmodi dubio baptizentur sub hac forma verborum: Non intendo te rebaptizare, sed si nondum es baptizatus ego baptizo te in nomine patris et filii et spiritus sancti. 
Amen. 
Nec talis dubietas facit sacramentum baptismatis iterari, quoniam non monstratur iteratum quod nescitur esse factum. 
Panni vero crismales, quorum candor innocentiam vite et puritatem christianam designat, nusquam in usus prophanos sed ecclesie convertantur. 
Baptizandus vero, nisi de legittimo matrimonio fuerit procreatus, a sacerdote exactissime inquiratur de parentum nominibus ut, quamquam parvulo baptismus non debeat denegari, parentes tamen eius pro commixtione illicita puniantur.
(3) De confirmatione. 
Quoniam in baptismo regeneramur ad vitam, post baptismum confirmamur ad pugnam, eo quod nobis est iugis colluctatio adversus principem tenebrarum.
Quapropter sacerdotibus parochialibus districte precipimus ut parochianos suos sepius moneant quatinus parvulos suos, quos prius baptizatos esse constiterit, procurent quamcitius poterunt confirmari. 
Et ne ob parentum negligentiam ipsos contingat absque confirmatione diutius remanere, statuimus ut parvuli infra triennium a tempore ortus sui confirmationis recipiant sacramentum, dum tamen proprii vel alieni episcopi copia habeatur; alioquin parentes extunc qualibet sexta feria in pane et aqua ieiunent donec pueri confirmentur. 
Adulti vero ad confirmationem minime offerantur nisi peccata sua prius confessi fuerint eodem die.
Confirmandi secum deferant ligaturas mundas latitudinis et longitudinis conpetentis, quas post confirmationem per triduum portare debent, deinde igne conburi precipimus et confirmatos ultra baptisterium per manus sacerdotis vel saltem diaconi ablui. 
Sacerdotes autem suos instruant parochianos ne pater aut mater, vitricus vel noverca, puerum suum, nec vir feminam seu femina masculum aut qui confirmatus non fuerit, ad episcopum teneat confirmandum. Item quod inter tenentes pueros ad confirmandum ex parte una et ipsos confirmatos et parentes eorum ex altera, sicuti in baptismo, cognatio contrahitur spiritualis, propter quam adinvicem matrimonium contrahere prohibentur. 
Et quia huiusmodi sacramentum reiterari non debet, ut prediximus, moneantur parentes per locorum presbiteros ut pueris suis de confirmatione tempore infantie sue recepta postquam etatem excesserint innotescant, unde et pueros super hoc certificari et parentes certificare oportet. 
(4) De eucaristia. 
Sacramentum eucaristie, omni veneratione dignum, solis sacerdotibus licet conficere qui secundum ecclesie claves rite fuerint ordinati. 
Sacerdotes igitur, priusquam accedant ad ministerium tam sublime, vite sue vias examinent diligenter, verbum apostolicum sepius in animo revolventes: Qui manducat et bibit indigne etc., et similiter illud ewangelii: Cum dominus intinxisset panem et dedisset Iude Scariotis post bucellam intravit in eum sathanas quia manducavit indigne. 
Quod si forte alicuius peccati mortalis lesam conscientiam habuerint, in quo casu quantum ad se suspensi existunt, ad tantum ministerium accedere non presumant, donec conscientie sue vulnera alicui patefecerint sacerdoti et penitentiam inde receperint salutarem. 
Provideant igitur sacerdotes quod oblatas habeant confectas de simula frumenti et aqua dumtaxat, ita quod nichil immisceatur fermenti. 
Sint autem oblate candide, integre, et rotunde, nec per tantum tempus custodiantur quod in sapore vel aspectu abhominabiles habeantur. 
Vinum habeant purum. 
Vinum vero in acetum conversum reiciatur omnino.
Missam celebraturus sacerdos infundat calici plus de vino et parum de aqua, nec misse nisi in altaribus vel superaltaribus consecratis aliqualiter celebrentur, in quarum celebratione duo saltim luminaria habeantur tam ob reverentiam sacramenti quam extinctionis casum fortuitum, quorum semper alterum sit de cera. 
De parochianorum elemosinis sacerdotes procurent duos fieri torticeos in canone misse ardentes, prout in ecclesiis multis hactenus fieri consuevit. 
Ut autem ad id efficiamus subditorum animos promptiores, omnibus parochianis nostris contritis et confessis, qui in hac parte manus porrexerint adiutrices, quindecim dies de penitentia sibi iniuncta misericorditer relaxamus. 
Quia vero per hec verba: Hoc est enim corpus meum, et non per alia, panis transsubstantiatur in corpus, prius hostiam non levet sacerdos donec ipsa plene protulerit, ne pro creatore creatura a populo veneretur. 
Hostia autem ita levetur in altum ut a fidelibus circumstantibus valeat intueri. 
Per hoc etenim fidelium devotio excitatur et fidei meritum suscipit incrementum. 
Parochiani solicite exhortentur ut in levatione1 corporis Christi nedum reverenter se inclinent sed genua flectant et creatorem suum adorent omni devotione et reverentia; ad quod per campanelle pulsationem primitus excitentur, et in levatione ter tangatur campana maior. 
Habeat sacerdos parochialis propter infirmos semper hostias concratas, quas ultra septem dies servari firmiter prohibemus; sed proxima die dominica sequente ante calicis ablutionem a sacerdote missam celebrante vel ab alio, dum tamen digno, devote sumantur; quo die iuxta parochianorum diffusionem plures vel pauciores alie innoventur, per sequentem ebdomadam durature. 
Cum ergo eukaristia ad infirmum fuerit deferenda supperpellicio et stola induat se sacerdos, nisi loci distantia et aeris intemperies hoc fieri minime patiatur. 
Sit corpus dominicum repositum in bursa mundissima et ipsa includatur sub cerura in pixide munda et honesta, argentea vel eburnea vel alia convenienti, quam ad pectus deferat sacerdos, ipsum precedente lucerna, eo quod portatur candor lucis eterne. 
Precedat etiam tintinabulum, ad cuius sonitum excitentur fideles ad adorandum corpus dominicum, se sibi humiliter inclinando et, si fieri potest, genua flectendo. 
Et ut eorum in hoc labor meritorius habeatur, hiis omnibus qui hoc fecerint corde puro pariter et devoto tresdecim dies de iniuncta sibi penitentia misericorditer relaxamus. 
Nec quisquam sibi reputet onerosum tantum suo creatori impendere famulatum. 
Unde ne instigante diabolo ulla solicita dubitatio de corpore Christi mentes occupet laycorum, priusquam communicent instruantur per sacerdotes quod illud accipiunt sub panis specie quod pro ipsorum salute pependit in cruce, hoc accipiunt in calice quod effusum est de Christi latere; et ad hoc inducantur per exempla, rationes, et miracula que hactenus evenerunt. (5)
(5) De penitentia. 
Admiranda et multiplex dei misericordia humanis lapsibus ita subvenit ut non solum per baptismi gratiam sed et per penitentie medicinam spes vite reparetur eterne, ut qui regenerationis dona violassent, proprio se iudicio condempnantes, ad remissionem criminum pervenirent. 
Mediator etenim dei et hominum, homo dominus noster Iesus Christus, prepositis ecclesie hanc tradidit potestatem, ut confitentibus penitentie satisfactionem darent, iuxta illud evangelii : Quorum remiseritis peccata remittuntur eis etcetera, et alibi: Ite ostendite vos sacerdotibus etcetera. 
Verum quia in gravibus peccatis quis positus dum suis premitur aliena non diluit, revocent se prelati intus ad conscientiam ut crimina propria prius corrigant et tunc aliena reprehendant. 
Curet igitur sacerdos ut sapiens medicus et perfectus primum peccata sua diluere et postea aliena tergere et sanare; et ut liberius et commodius hoc valeat
adimplere, presentis synodi approbatione statuimus ut locorum archidiaconi, qui de sacerdotum prudentia et moribus pleniorem habent notitiam, de quolibet decanatu unum vel duos eligant confessores, quos ad hoc scientia et meritis crediderint magis ydoneos, qui vice nostra decanorum ruralium, rectorum, vicariorum, et parochialium sacerdotum audiant confessiones, penitentiarii nostri generalis auctoritate in omnibus salva, ad cuius arbitrium in dubiis et gravioribus recurratur, nisi forte talis emergat articulus qui nobis inconsultis nequeat expediri. 
Et quia prelatis ecclesiarum, quibus animarum cura incumbit, in se bonos existere non sufficit ad salutem nisi subditorum mores et vitam corrigant et reforment, quorum sanguis de eorum manibus requiretur, moneant parochianos suos et crebris predicationibus inducant quod quilibet eorum ter in anno, scilicet ante Natale domini, Pascha, et Penthecosten vel ad minus in Quadragesima in ipsius initio, ne ecclesie careant suffragiis que fiunt tunc temporis, peccata sua integre proprio sacerdoti vel alteri de ipsius licentia confiteantur. 
Licentia vero petita et assignata rationabili causa non negetur, alioquin penitentes frustra se detegerent alieno, cum ipse absque licentia eos absolvere non poterit vel ligare, nisi de mandato superioris hoc fiat vel in peregrinatione seu vinculis seu mortis articulo penitens fuerit constitutus. 
De confessione vero facta alteri per ipsius assertionem fidem faciat proprio sacerdoti, alioquin pro confesso nullatenus habeatur. 
Quod si quispiam confessus non fuerit et communicaverit semel in anno, vivens ab ingressu ecclesie arceatur et moriens ecclesiastica careat sepultura. 
In penitentiis vero iniungendis sacerdotes peritorum medicorum inhereant vestigiis, ut sciant vinum et oleum infundere vulneribus sauciati et iuxta qualitatem criminum et contritionem confitendum adhibere propria et proficua medicamenta, etenim non omne quod sanat oculum sanat calcaneum. 
Qualitatem igitur et contritionem confitentium diligenter attendant; audiant quicquid dixerint, ac eos supportent in spiritu lenitatis; nec verbis exasperent nec aspectu, sed solicite inducant ut integre confiteantur. 
Vagos non habeant oculos sed pronos in terram, non respicientes faciem confitentis, nisi quatenus ipsius cordis contritionem et erubescentiam que est maxima pars penitentie valeant estimare, que non tam verbis sicut vultus aspectu poterunt deprehendi. 
Mulieres in aperto et extra velum confiteantur, non ut audiri valeant sed videri; et que partui sunt vicine tunc confiteantur prout supra decrevimus in titulo de baptismo. 
Caveant insuper sacerdotes ne maritis aut eorum
uxoribus pro penitentia quicquam iniungant per quod inter ipsos de enormi crimine sinistra valeat oriri suspicio et ex hoc odium generari. 
Qualitate tamen commissi criminis et ipsius universis circumstantiis ponderatis, talis iniungatur penitentia confitenti que satisfactionem inducere et proficere valeat ad salutem. 
Preterea statuimus et sub pena precipimus concilii generalis ut medici corporis, cum ipsos ad egrotos vocari contigerit, ante omnia infirmis persuadeant ut medicos advocent animarum, cum nonnumquam infirmitas corporalis proveniat ex peccato. 
Propter quod dominus precepit languido quod abiret et amplius non peccaret ne deterius sibi contingeret. 
Et cum sic fuerit egroto de spirituali salute provisum, ad medicine corporalis remedium salubrius procedatur. Medicus egroto nichil persuadeat quod cedat in anime detrimentum, cum multo pretiosior sit anima corpore et per consequens salus unius est alterius saluti merito preponenda. 
Infirmi confiteri non tardent, sed pro sacerdote confestim mittant, et de die, propter diversa pericula que de nocte poterunt evenire. 
De quorum vero convalescentia desperatur, divine tantum misericordie commendentur; nec est eis precise penitentia iniungenda, sed notificanda potius que debetur, ut, si convaluerint, perficiant eam vivi, si decesserint, pena eterna que debetur in penam purgatorii transsitoriam commutetur occulto Christi iudicio arbitrandam. 
In penitentiis dandis diligenter attendat sacerdos qualitatem delinquentis, quantitatem delicti, locum, tempus, causam, perseverantiam in delicto, penitentis devotionem, et signa contritionis ipsius; nec inquirat de propriis nominibus personarum cum quibus quis peccaverit, sed in genere. 
Ut si mulier fuerit que peccaverit, querat ab ea utrum cum clerico vel layco, religioso vel seculari, sacerdote vel dyacono vel subdiacono, coniugato vel soluto, consanguineo vel affine. 
Si vero vir, aptas et consimiles de mulieribus sibi faciat questiones; ita tamen quod maiora et notoria penitentiario nostro reservet et penitentem sibi transmittat cum litteris causam delicti et circumstantias ipsius continentibus. 
Penitens iterum cum litteris penitentiarii absolutionis et penitentie modum continentibus ad suum redeat sacerdotem; revertenti aliter non credatur. 
Hec nedum in foro penitentiali sed iudiciali precipimus firmiter observari. 
Et quoniam spiritus et carnis in dies singulos crescente concupiscentia et refrigescente caritate multorum nedum usitata crimina multiplicantur sed excogitantur nova et inaudita pariter perpetrantur, nostro penitentiario indulgemus ut, si in Capite Ieiunii ad suscipiendos et audiendos pubplice penitentes se solum sufficere non crediderit, socium unum vel plures iuxta penitentium numerum sibi adiungat. 
De peccatis autem que communiter sunt in usu a sacerdote inquiri poterit singillatim. 
De aliis inusitatis non requirat nisi per circumstantias et a longe, ut per hoc expertis, dum eorum recensetur memoria, detur materia confitendi, inexpertis, dum celantur incognita, occasio delinquendi non pandatur. 
Caveant igitur sacerdotes ne ex ardore avaritie penitentias laicis exponant venales, quarum pretextu ipsis laicis remittatur corporalis penitentia que debetur et ipsis sacerdotibus quicquam temporalis lucri accrescat cum eterno supplicio et brevi fructu. 
Nullum enim crimen tam grande quis timeret committere quod per peccuniam conspiceret se posse redimere.
Huius criminis reos si qui inventi fuerint sacerdotes, quos ipso facto suspensos ac symoniacos declaramus, si postea divina celebrare, ymmo verius prophanare, presumpserint, a nostra diocesi absque spe redeundi perpetuo decernimus expellendos. 
In rebus nephariis adquisitis sacerdotes iniungant parochianis penitentibus ut dampnum passis omnino si supersint ablata restituant; alias autem in elemosinarum quarumcumque largitiones ablata huiusmodi nullatenus convertantur. 
Confitenti se criminalia perpetrasse, quamvis mentiendo dicat se abstinere non posse, curiose suadendum est et consulendum ut abstineat; et quamquam vera penitentia dici non debeat, admitti tamen debet ipsius confessio et crebris et salubribus monitis sibi est penitentia indicenda. 
Nullus vero sacerdos crimina sibi confessata revelet verbo vel signo seu quovis alio modo specialiter vel generaliter; sed si in dubiis sit et prudentiori consilio indiguerit, illud absque ulla expressione certe persone caute requirat, quoniam sic detegentes deponendos esse et in artum monasterium detrudendos ad perpetuam penitentiam peragendam apostolica decrevit auctoritas. 
Custodes carcerum incarceratos sustineant libere
confiteri, quod si de cetero quispiam confessionis gratiam inhibuerit carcerato, nisi vivens de hoc condigne satisfecerit, moriens ecclesiastica careat sepultura. 
Et quia de rebus transitoriis nichil superest quod animarum saluti debeat anteponi, precipimus quod cum fratres predicatores et minores tam in Quadragesima quam extra transitum fecerint per parochias, confessiones fidelium libere audiant et penitentias iniungant qui sibi voluerint confiteri, proprii sacerdotis licentia requisita et ecclesie parochiali oblationibus consuetis et debitis prius solutis; et si sedes apostolica eis amplius indulserit vel duxerit indulgendum, hoc ab omnibus firmiter observetur. 
Et quoniam ipsorum fratrum predicatio et sancta conversatio in ecclesia dei produxisse fructum non modicum dinoscitur, ubicumque per nostram diocesim transitum fecerint honorifice admittantur et procurentur honeste. 
(6) De extrema unctione. 
Salubre utique tam corpori quam anime unctionis extreme perpenditur sacramentum, dum ad alleviationem corporum remissionemque peccaminum dinoscitur adiumentum.
Quapropter inter cetera sacramenta istud non minimum precipimus venerari, et sacerdotes parochiales, quandocunque fuerint requisiti, ad visitandum infirmos se promptissimos exhibere; qui si difficiles se exhibuerint in hac parte, et infirmis penitentibus et petentibus gratis et absque ulla exactione peccunie sacramentum hoc non contulerint, cum gratia sit gratis et non pretio conferenda, convicti super hoc iuxta canonicas sanctiones puniantur condigne. 
Preterea precipimus quod reiecta omni negligentia parochiales presbiteri circa curam sibi conmissam vigiles sint et solliciti, extra suam parochiam absque causa rationabili nullatenus pernoctantes, et tunc loco sui alium dimittant ydoneum, qui ea que animarum cure incumbunt sciat et valeat adimplere. 
Quod si quemquam iuvenem vel senem culpa, negligentia, vel absentia sui sacerdotis,quod absit, absque baptismate, confessione, dominici corporis perceptione, ac extrema unctione morte preveniri contigerit, sacerdos super hoc convictus a celebratione divinorum protinus suspendatur. 
Cuius suspensio minime relaxetur donec tam grande crimen penitentia condigna meruerit expiari. 
Et quoniam quidam laici imperiti, de hoc sacramento nequiter sentientes, illud abhorrent in tantum quod vix velint illud suscipere etiam in extremis, fatue estimantes post ipsius susceptionem carnis esum, nudis pedibus incessum, copulam carnalem etiam cum uxore legitima sibi fore penitus interdicta, precipimus parochialibus presbiteris ut ubi noverint tantam heresim pululare, contrarium predicent parochianis suis, notificantes inter cetera hoc sacramentum posse licite iterari et quod inuncti, si ab infirmitate postea convaluerint, carnes commedere, nudis pedibus ambulare, et, si coniugati fuerint, uxores suas cognoscere occasione huiusmodi omittere non tenentur.
(7) De matrimonio. 
Carnalis concupiscentie vitium, ex inobedientia primorum parentum contractum, ita transivit in posteros ut, quamquam homo baptismi gratia renovatus confirmationis robore solidatus et sacro viatico recreatus existat, non est tamen per omnia priori innocentie restitutus; ymmo prioris concupiscentie fomes adhuc remanens ipsum inquietare non cessat, per quam colaphizatur stimulo sathane, incessanter nitentis hominem per hoc sicut per ceteros nocendi modos ducere ad interitum. 
Homo tamen si legittime restiterit propter certaminis huiusmodi victoriam maius meritum consequetur. 
Ad vitandum ergo huiusmodi concupiscentie malum matrimonii sacramentum ab apostolo post peccatum hominibus est concessum, quod a deo in paradiso et ante peccatum ad officium fuerat institutum. 
Hoc per sponsalia de futuro initiatur, per mutuum consensum de presenti ratificatur, per carnalem copulam consummatur. 
Habet igitur hoc sacramentum cum discretione magna et reverentia celebrari in locis honestis et tempore congruo cum omni modestia et maturitate; non in tabernis, potationibus, et commessationibus, non secretis locis, latebris et suspectis, sed palam et sobrie celebretur. 
Et ut in ipsis contrahendis forma de cetero legitima observetur, a qua vidimus quamplurimos deviare et nonnulla animarum evenisse pericula, presentis synodi auctoritate statuimus ut nullum matrimonium, nulla sponsalia, nisi in presentia rectoris ecclesie seu sacerdotis parochialis et trium fidedignorum, in posterum contrahantur; qui, si super forma et modo contractus lis inter contrahentes oriri contigerit, valeant super hoc veritati testimonium perhibere.
Contrahentes vero extra predictam formam et presentes in contractu per locorum ordinarios graviter puniantur.
Licet per legitimum viri et mulieris consensum legitima matrimonia contrahantur, quantum tamen ad ecclesiam necessaria sunt verba vel signa consensum exprimentia de presenti; ex quo manifeste liquet quod sine auctoritate ecclesie, cuius iudicio approbandus vel reprobandus est contractus, non sunt matrimonia contrahenda, quamquam alias contracta propter hoc minime dissolvantur. 
Et quia ex insolertia contrahentium nonnunquam ecclesiastici iudices nimium perturbantur, et perplexitates inextricabiles in causis matrimonialibus sepius inducuntur, statuta canonum exequentes statuendo precipimus quod cum matrimonia modo supradicto contracta fuerint solennizanda, trina denuntiatio in ecclesiis, in quarum parochiis habitant copulandi, diebus dominicis et festivis per presbiteros parochiales puplice proponatur, quarum quelibet octo dierum contineat spatium, ut infra illum terminum qui voluerit et valuerit legitimum impedimentum opponat.
Presbiteri etiam per se ipsos quod poterunt investigent, et quod per se vel per alios invenerint illud litteratorie significent quibus incumbit solennitates contractas celebrare. 
Quod si contra copulam contrahentium appareat probabilis coniectura, contractus interdicatur expresse donec quid super hiis fieri debeat canonice diiudicetur. 
Si vero aliquis impedimentum opponat cui fama vicinie non consentit, iuret statim quod illud non obicit malitiose, et iniungatur sibi quod coram loci ordinario certis die et loco compareat impedimentum obiectum legitime probaturus; qui si iurare noluerit vel iuraverit et non comparuerit vel in probatione defecerit obiectorum, extunc procedatur in negotio, oppositione huiusmodi non obstante. 
Opponens vero, quia matrimonium legitimum impedivit, canonice puniatur. 
Preterea, quia quidam dyabolice fraudis instinctu legitima coniugia contra preceptum dominicum dissolvere satagentes cum diversis in diversis provinciis contrahere non verentur, sub pena excommunicationis firmiter prohibemus ne aliqua extranea et ignota persona ad contrahendum matrimonium in nostra diocesi ullatenus admittatur, donec per literas loci ordinarii, in cuius iurisdictione moram traxit diutinam, constiterit matrimonium legittime bannitum fuisse, et se posse contrahere absque ullo impedimento docuerit evidenter. 
Idem fiat etiam si contrahentes fuerint nostre diocesis, dum tamen diversorum archidiaconatuum vel parochiarum. 
Sacerdotes solempnitatem matrimonii aliter celebrantes, necnon et ipsi contrahentes, puniantur pena consilii generalis. 
Cum autem matrimonium in facie ecclesie fuerit solennizandum, palam et in ostio ecclesie sacerdos interroget contrahentes si sibi invicem consentiant ab ipsis singillatim. 
Si suspecti sint nichilominus investiget an ad contrahendum vi vel metus violentia sunt inducti; et si de hoc per utriusque vel alterius eorum confessionem constiterit, ulterius non procedat. 
Alioquin eos instruat in vulgari quod se invicem accipiant sub hiis verbis: Accipio te in meam, et: Ego te in meum, eo quod per hec verba vel similia legitima matrimonia contrahuntur. 
Ubi vero sponsalia contrahuntur, que sunt futurarum nuptiarum repromissio, utputa sub hiis verbis vel consimilibus: Accipiam, vel habebo, te in meam, et: Ego te in meum, vel qualitercumque clam vel palam matrimonium sit contractum solennitate minime subsecuta, in utroque casu ipsis contrahentibus carnalem copulam interdicimus donec trine denuntiationes facte fuerint et solennitas in facie ecclesie adimpleta. 
Qui prius inter se commiscuerint graviter puniantur quamquam aliud non superfuerit impedimentum. 
Ad hec, quia propter clandestina et interdicta matrimonia nonnulla animarum pericula contingit pluries evenire, cum non appareant legitimi testes per quos contractus possit probari, multotiens evenit ut coniuncti legitime separentur et illegitime coniuncti cum suarum tollerantur periculo animarum, eo quod iudex ecclesiasticus nequit in dubiis certam ferre sententiam, omnes talia matrimonia contrahentes ab ingressu ecclesie suspendimus, salva nichilominus pena consilii generalis soboli imposita ex talibus nuptiis procreate. 
Sacerdotes parochiales, si talia coniugia nedum celebrare presumpserint sed contempserint prohibere, vel quicunque regulares ipsis presumpserint interesse, suspendendos per triennium ab officio declaramus, pene subdendos nichilominus graviori si culpe sue qualitas id expostulaverit. 
Circa abiurationes fornicariarum hanc formam de cetero precipimus observari, ut delinquentes iuramento prestito se astringant quod si ipsos contigerit pati postea residivum penam corporalem absque ulla contradictione subibunt que ipsis arbitrio sui iudicis imponetur; quam si postea incurrerint et super hoc convicti fuerint vel confessi, tunc delinquentes sine iuramenti exactione contrahant sub hac forma: Ego exnunc accipio te in meam si decetero te carnaliter cognoscam, et: Ego te in meum si a te decetero carnaliter cognita fuero. 
Quem quidem contrahendi modum redigi precipimus in scripturam, ut per ipsam in dubio rei geste veritas comprobetur. Quod si contrahentes postea se carnaliter cognoverint, et super hoc fides facta fuerit in iudicio, compellantur matrimonium antea sic contractum in facie ecclesie sollempnizare infra certum tempus arbitrio iudicis moderandum. 
Studeant mariti iuxta verbum apostoli uxores suas diligere eisque debitum reddere coniugale, et ipsas iuxta substantie sue vires in vite necessariis exhibere. 
Ad quod cum oportuerit eosdem decernimus compellendos.
Advocatos necnon et procuratores, qui decetero in causis matrimonialibus quicquam malitiose opponunt quominus legitimum matrimonium debitum sortiatur effectum vel ut in ceteris causis ecclesiasticis processus iudicialis contra iustitiam diutius remaneat in suspenso, presentis synodi approbatione excommunicamus et nichilominus super hoc convictos a suis officiis per annum decernimus suspendendos. 
Cause vero divortii, postquam fuerint examinate et plene instructe, ad officialem nostrum cum toto processu habito remittantur, per ipsum canonice decidende sicut hactenus fieri consuevit.
(8) De ordine. 
Cum ad spiritualia officia exequenda assumendi sint tales qui possint digne sacramenta dominica pertractare, que per alios quam per illos qui ad hoc sacros ordines susceperunt nequeunt dispensari, cum omni reverentia venerandum est ordinis sacramentum, per quod cetera ministrandi solis clericis est attributa facultas. 
Quicumque igitur ad tam dignum accesserint sacramentum, precipue sacros ordines suscepturi, cum omni munditia cordis et corporis, facta confessione et recepta penitentia, illud assumant. 
Quibus ex causis ad ordines suscipiendos accedentes diligenter attendant, prudenter advertentes an sint illegitimi necdum legitimati, an irregularitatem ex aliqua causa contraxerint, utputa quia fuerint homicide, iudices, advocati, dictatores, scriptores, executores in causa sanguinis, an symoniaci vel interventores symoniace pravitatis vel symonie vitio infecti, aut ab hereticis vel scismaticis vel nominatim excomunicatis scienter promoti. 
Item, an bigami aut coruptarum mariti vel sacrarum virginum violatores, an excommunicati, vel furtive ordines adepti, vel in susceptis taliter ordinibus ministrantes. 
Item, an sacrilegi, sortilegi, demonibus immolatores incendiarii, ecclesiarum effractores, an conscientiam habeant peccati mortalis vel consimilibus criminibus fuerint irretiti que irregularitatem inducunt. 
Quos omnes suspensos ab executione sui officii declaramus, et a receptione ordinum superiorum, donec super defectibus vel criminibus huiusmodi cum eis canonice fuerit dispensatum, omnino decernimus repellendos. 
Item, ad propriam recurrant conscientiam quo fine ad sacros ordines aspirent, scilicet ut deo et sancte ecclesie virtuosius et gratiosius famulentur, non pro temporali questu nec beneficiis a suis ordinatoribus extorquendis, quoniam tales symoniacos reputamus.
Caveant ad sacros ordines promovendi ut titulum habeant sufficientem, sine quo omnibus ad sacros ordines accedere interdicimus facultatem; alioquin ipsos tamquam furtive promotos decernimus reputandos, eo quod intentionis nostre non est aliquos aliter ordinare. 
Et quoniam quidam promovendi, advertentes se non posse absque titulo ordinari, cum clericis beneficiatis vel laycis paciscuntur ut eis per cartam nomine tituli conferant spirituale aliquod vel temporale, eandem cartam ab eisdem post susceptos ordines recepturi, huiusmodi beneficiatos et taliter ordinatos tanquam symoniacos ab officio et beneficio decernimus esse suspensos ; laicos vero et pactionis huiusmodi mediatores conscios tante fraudis excommunicationis maioris sententia innodamus. 
Religiosis ac secularibus clericis districte precipimus ne aliquos ad sacros ordines nobis audeant presentare, nisi eis ante ordinum susceptionem in sufficienti et perpetuo titulo velint et valeant providere; alioquin sicut ordinatos ita presentatores eorum suspendendos decernimus a divinis. 
Nullus etiam, etsi sibi de sufficienti titulo sit provisum, absque sui archidiaconi litteris patentibus super natalibus et honesta conversatione ad huiusmodi ordines suscipiendos accedat, religiosis et beneficiatis dumtaxat exceptis.
Cum abbates, priores, vel saltim subpriores aliquos de confratribus suis ad ordines contigerit presentare, sub pena excomunicationis districte precipimus quod nullum ante annum probationis effluxum vel factam professionem nobis presentent absque suis patentibus litteris, ne, ipsis forsitan ad seculum revertentibus, nos vel successores nostros super eorum provisione fatigari contingat. 
Ad hec, quoniam quidam extranei se oriundos de nostra diocesi ac servi se liberos multotiens mentiuntur, ad quod probandum conductitios testes et falsos producunt, nos tam ipsos quam testes eorum pro huiusmodi fraudis commento excommunicationis vinculo innodamus. 
Item quia quidam ecclesiarum rectores, cum eos ad ordines suscipiendos contigerit evocari, se asserunt in sacris cum non sint, ut sic nobis valeant et officialibus nostris illudere; sunt et alii qui, cum sint auctoritate consilii Lugdunensis privati, se procurant absque nostra conscientia inter ceteros ordinari; tam hos quam illos ab officio suspendimus et beneficio, donec primi super illusione huiusmodi nobis satisfecerint et in sacris fuerint ordinibus constituti, secundi vero beneficia sua dimiserint vacua, aliis libere conferenda. 
Alioquin, si ipsa presumpserint postmodum retinere, fructus, si quos ex ipsis perceperint quos
constat non esse suos, cum integritate restituere compellantur; quos, si retinere contenderint tanquam rei ecclesiastice invasores excommunicationis sententia percellantur.
Clerici ab alieno episcopo ordinati non prius ad excecutionem sui ordinis in nostra diocesi admittantur, donec de eorum ordinatione, litteratura, conversatione, et moribus nobis vel locorum archidiaconis fidem fecerint manifestam. 
Rectores ecclesiarum parochialium ad ordines quos beneficiorum suorum cura requirit infra constitutum tempus se faciant promoveri, et resideant personaliter in eisdem, si penam concilii generalis voluerint evitare; nec ecclesiis ipsis per vicarios sed per se ipsos deserviant, nisi dignitati forte annexe fuerint vel prebende. 
******In quo casu ipsos habere vicarios canonice institutos a iure novimus esse permissum. 
(9) De ecclesiis, capellis, et oratoriis construendis et reparandis. 
Quoniam ecclesiarum ordinatio, a quocumque constructe fuerint, non in construentis potestate sed loci diocesani consistere dinoscitur, prout utriusque iuris sancta et salubris decernit auctoritas, nec liceat cuiquam ecclesiam vel capellam de novo construere absque episcopi sui licentia speciali, precipimus quod nullus ecclesiam vel capellam in nostra diocesi de novo fabricare presumat nisi nostro primitus requisito et accedente consensu, nec in eisdem divina aliqualiter facere ministrari, nec ipsa sine nostro consensu totaliter dirruta renovare. 
Capelle vero, cum fuerint sic constructe, nichil in eis fiat quod in matricis ecclesie cedat preiudicium. 
Illa etenim nonnunquam de rectoris assensu mediante iustitia conceduntur, hoc adiecto ut id fiat absque iuris preiudicio alieni. 
Quo casu statuimus ut sacerdotes in dictis capellis ministrantes universas oblationes quas in ipsis offerri contigerit ecclesie matricis rectori cum integritate restituant et, ut sibi super hoc salubrius consulatur dictos sacerdotes ad id religione sacramenti precipimus obligari. 
Libertatem etenim que de concedentis benignitate processit in suam lesionem nolumus redundare. 
Hec nedum de construendis sed de iam simili modo constructis firmiter precipimus observari. 
Si quis autem restituere contempserit preter reatum pariurii ipsum suspensionis vinculo donec restituerit innodamus. 
Si vero laycus restitutionem impedierit et post trinam amonitionem non distiterit ab impedimento, hoc ipso maioris excommunicationis incurrat sententiam.
Inhibemus etiam ne in capellis que proprios parochianos non habent parochianis matricis ecclesie nec aliis quibuscumque sacramenta vel sacramentalia ministrentur, nisi aliquibus amplius fuerit indultum, nec sit in ipsis fons baptismalis, nec in eisdem nuptie vel divina celebrentur, nisi fundationis tempore vel postea maiori donate fuerint libertati, et ob hoc matrix ecclesia honorem receperit competentem. 
Obventiones tamen earum que a predictis personis contigerit provenire rectori ut prediximus reserventur.
Idem de oratoriis que in aliquorum domibus construuntur statuimus observari. 
Ad hoc onus constructionis et reparationis cancelli matricis ecclesie ad ipsius ecclesie rectorem, navis vero ecclesie ad parochianos volumus et precipimus pertinere, consuetudine contraria non obstante. 
Verum onus capelle que distinctam habet parochiam ad ipsos capelle parochianos totaliter pertinebit, eo quod ob ipsorum favorem et comodum sunt constructe, et nichilominus matrici ecclesie, si refectione indiguerit, iuxta discretionem locorum archidiaconorum ipsos decernimus subvenire. 
Quia domini terrarum, in diversis parochiis terras possidentes et in una illarum tantummodo perhendinantes, ad onera ecclesie, in cuius parochia non inhabitant sed sui famuli et servientes, ipsis parochiis1 incumbentia contribuere contradicunt, ut autem huiusmodi caliditati in posterum obvietur, presentis synodi auctoritate sanctimus quod domini huiusmodi onus reparationis ecclesie et cimiterii secundum portionem terre quam possident in eadem parochia, sicut ceteri parochiani, agnoscant et persolvant totaliter in futurum, et ipsi ad id faciendum, si necesse fuerit, per illarum ecclesiarum prelatos per omnimodam censuram ecclesiasticam de cetero compellantur. 
Si quis vero altare cum parietibus et tecto in ecclesia ex devotione velit construere, hoc fiat, prius a nobis petita licentia et optenta ac assignata perpetua et sufficienti sustentatione ad reparationem huiusmodi edificii cum indiguerit, ita quod parochiani propter hoc procedente tempore non graventur. 
Onus oratoriorum, que in privatis domibus construuntur, et etiam capellarum proprios non habentium parochianos ad ipsorum dumtaxat partineat fundatores. 
Item, ecclesie vel capelle si fuerint superflue vel dirute, an debeant reparari vel aliis uniri an totaliter destrui, ordinandi potestatem nobis decetero reservamus iuxta canonicas sanctiones.
(10) De dedicatione ecclesiarum. 
Sicut nos ire filii de natura per baptismatis sacramentum facti sumus templum domini universi, ita privata domus a ceteris materiali subiecto non differens per invisibile dedicationis misterium dominicum templum efficitur, in quo, cum tanquam homines fragiles et inbecilles excesserimus, a deo misericordiam imploramus et veniam delictorum. 
In hoc loco et non alibi absque causa honesta et necessitate magna hostia salutaris viva et vera offerri habet manibus sacerdotum, sicut liquet omnibus quibus precepta nota sunt novi et veteris testamenti. 
Idcirco, officii nostri debitum exequi cupientes, singulis ecclesiarum rectoribus nondum dedicatarum precipimus quod ecclesias suas curent taliter preparare ut ipsas dedicare possimus cum vacaverit nobis tempus.
Et ne queque probabilis ignorantia nos circumveniat in hac parte, decanis ruralibus iniungimus ut de ecclesiis non consecratis necnon et de aliis de quibus dubium est an fuerint consecrate, eo quod certa consecrationis indicia non apparent, nos vel officialem nostrum citra festum Nativitatis beate Marie virginis non omittant reddere certiores; alioquin ipsos velud inobedientes graviter puniemus. 
Et ut matri a filiis honor debitus impendatur, statuimus ut anniversarius dedicationis dies a parochianis omnium ecclesiarum et etiam capellarum adiacentium non dedicatarum velud dies Natalis domini solenniter celebretur, et quod parochiani ipsam velud matricem suis oblationibus venerentur. 
Parochiani capellarum dedicatarum et non dedicatarum predicto die et die festi sancti matricis ecclesie ad ecclesiam matricem accedant, honorem debitum qui a filiis matri debetur devotis precibus impensuri; non ut parochiani capellarum dedicatarum offerant nisi velint, eo quod oblationes suas in capellis dedicatis ipsos facere oportebit. 
Ut autem consecrationis impense memoria perpetuetur, precipimus quod dotis quantitas que in dedicatione ecclesie est collata, dies dedicationis et annus, nomen consecrantis, numerus dierum indulgentie a consecrante concesse in kalendariis ecclesiarum conscribantur.
(11) De cimiteriis capellarum a matrice ecclesia longe distantium dedicandis.
Quia propter locorum distantias, viarum discrimina, ac inundationes aquarum nonnunquam capelle infra parochiarum limites construuntur, certos parochianos et distinctos fines habentes, de quibus rectores omnia percipiunt emolumenta; advertentes per hoc solis viventibus parochianis salubriter fuisse provisum sed in nullo mortuos relevari, statuimus ut ubi defunctorum corpora propter impedimenta predicta nequeunt absque nimia difficultate et periculo ad matricem ecclesiam tumulanda defferri, si capelle distent a suis ecclesiis per duo miliaria vel sint minoris distantie dum tamen aquarum inundatio tale prestiterit impedimentum, rectores ecclesiarum, si locus supersit, faciant ibi sumptibus parochianorum cimiteria preparari, ut cum per loca ipsa transitum fecerimus ea benedicere valeamus, in quibus corpora parochianorum earumdem ad vitandum huiusmodi pericula absque matricis ecclesie preiudicio reponantur. 
Dedicentur etiam capelle ipse, cum orationes in locis dedicatis efficacie sint longe maioris. 
(12) De ecclesiarum ornamentis et eorum custodia. 
Ut ornamenta ecclesiarum, quibus quasi propriis instrumentis sacramenta ecclesiastica ministrantur, sint fulgida et honesta, exemplum nos edocet doctissimi Salomonis, dum vasa domus dei ex auro purissimo constituit fabricari. 
Quapropter precipimus quod quelibet parochialis ecclesia et etiam capella distinctam habens parochiam munda et decentia habeat ornamenta. 
Sit in qualibet saltim ecclesia unus calix argenteus purus vel deauratus, cifus argenteus vel stagneus pro infirmis, ut postquam eukaristiam assumpserint loturam digitorum suorum sacerdos sibi prebeat in eodem. 
Sint duo corporalia munda et integra cum repositoriis, duo paria vestimentorum plenaria, unum festivale et aliud feriale, quatuor tualle ad maius altare, quarum saltim due sint benedicte et una illarum cum parura, idem ad quodlibet altare cum missam contigerit inibi celebrari. 
Sint supperpellicia duo et unum rochetum, velum quadragesimale, velum nuptiale, palla mortuorum, frontellum ad quodlibet altare, missale bonum, gradale, troperium, manuale bonum, legenda, antiphonarium, psalterium, ordinale, venitarium, ympnarium, collectarium, et presens synodus scripta habeatur in singulis ecclesiis citra festum sancti Michaelis, cista ad libros et vestimenta. 
Sit pixis argentea vel saltim eburnea ad eukaristiam cum serura, crismatorium stagneum cum serura, asser ad pacem, pixis ad oblatas, tres fiole, sacrarium lapideum et immobile, thuribulum, vas ad incensum, vas ad aquam benedictam, hercia ad tenebras, candelabrum paschale, due cruces, una portabilis et alia fixa, ymago beate virginis et sancti loci eiusdem, cereus paschalis, duo cerei processionales, celatura super altare, campanella deferenda ad infirmos et ad levationem corporis Christi, lucerna, boeta, campanelle ad mortuos, feretrum mortuorum, baptisterium lapideum bene seratum, fenestre vitree sufficientes in cancello et in navi ecclesie. 
Qualiter hec sunt necessaria in ecclesia dei ad explendum divinum cultum usus nos monstrat codidianus.
Quedam istorum, prout utilitas id exposcit, in maioribus ecclesiis que sufficiunt duplicentur vel triplicentur. 
In quibus sint hec amplius quam in aliis: diaconus et subdiaconus, capa chori, tunica et dalmatica, duo philatoria ad cornua altaris et unum ad patenam. 
Onera omnium ornamentorum predictorum parochiani sicut hactenus ita decetero supportabunt, libris matutinalibus, unico psalterio, fenestris vitreis in cancello, et celatura super maius altare dumtaxat exceptis, que rectores vel vicarii subportabunt prout in nostra diocesi hucusque fieri consuevit. 
Ornamenta ecclesie secure custodie committantur, non tamen sub custodia laicorum nisi id necessitas maior postulaverit, nec tunc sacra contingere nec in ecclesia loco clerici aliqualiter ministrare presumant. 
Et quoniam audivimus quod quidam nobis et locorum archidiaconis illudentes, cum sibi ecclesiastica deficiunt ornamenta, tempore visitationis exhibent aliena pro suis, mendaciter asserentes illa sua esse que ab aliis accomodarunt, hanc fraudem sub pena excommunicationis decetero fieri prohibemus. 
Ad hec, cum ornamenta ecclesie incursu latronum contigerit asportari, si propter defectum cancelli ornamentorum amissorum periculum ad rectorem, si navis ecclesie ad parochianos statuimus pertinere, ut per hoc tam hii quam illi ad supplendos tales defectus potius animentur. 
Et quoniam inter ecclesiarum rectores et suos parochianos contentiones in ecclesiis sepius
suscitantur, dum parochiani ipsi truncum propria auctoritate affigunt in ecclesiis vel extra pro fidelium elemosinis colligendis et presumunt, ut audivimus, pubplice predicare maiorem fore elemosinam ad truncum ipsum offerre quam manibus proprii sacerdotis, unde evenit ut tam ab oblationibus debitis quam ex devotione fidelium consuetis corda insipientium avertuntur et ecclesiarum rectores in utriusque dampnum incurrunt non modicum et iacturam; audivimus etiam quod quidam laici oblationes candelarum, que in festo Purificationis beate virginis et aliis festis per annum ex laudabili consuetudine fieri consueverunt, nedum percipiunt sed aliquando rapiunt de manibus offerre volentium, scelus huiusmodi palliantes quod ex cera inde collecta velint facere cereum coram cruce vel alibi ardentem; has duas laicorum presumptiones tanquam nepharias detestantes, statuendo precipimus quod omnes tales trunci in ecclesiis affixi seu cimiteriis vel iuxta citra festum Nativitatis beati Iohannis baptiste ab ecclesiis ipsis penitus amoveantur, nec iterum reponantur absque nostra vel archidiaconi loci vel saltim ipsius rectoris licentia speciali; ad quos truncos si parochiani predicare presumpserint perpetuo ammoveantur et ipsi nichilominus canonice puniantur. 
Si vero citra predictum terminum ammoti non fuerint, extunc ecclesias in quibus remanserint donec ammoveantur suspendimus a divinis. 
Et quia laudabilis consuetudo erga sanctam ecclesiam pia devotione fidelium introducta mutari non debet sub conficto colore canonice pietatis, omnes impedientes debitas oblationes vel devotas in ecclesia dei et rectores ecclesiarum, quominus de ipsis libere disponere liceat, excommunicamus, donec de iniuriis et interesse eisdem rectoribus satisfecerint competenter.
Item quia audivimus quod propter sedilia in ecclesia rixantur multotiens parochiani, duobus vel pluribus unum sedile vendicantibus, propter quod grave scandalum in ecclesia generatur et divinum sepius impeditur officium, statuimus ut nullus decetero sedile quasi proprium in ecclesia valeat vendicare, nobilibus personis et ecclesiarum patronis dumtaxat exceptis; sed qui orandi causa primo ecclesiam introierit iuxta proprie voluntatis arbitrium sibi eligat orandi locum.
Precipimus insuper quod de ecclesiarum instauro ipsius custodes coram rectoribus vel vicariis ecclesiarum seu saltim capellanis parochialibus et quinque vel sex parochianis fidedignis, quos ipsi rectores, vicarii, vel capellani ad hoc duxerint eligendos, quolibet anno compotum fidelem reddant; et redigatur in scriptis, quam scripturam precipimus loci archidiacono cum visitat presentari; nec ipsum instaurum in alios usus quam ecclesie ullatenus convertatur, unde, si parochianos pro defectibus ecclesie seu pro aliis suis demeritis emerciari contigerit, de proprio satisfaciant, instauro integro ecclesie remanente. Et quia nonnunquam certus redditus et instaurum cantariis, altaribus, seu luminaribus assignantur, precipimus quod ipsa in alios usus ecclesie minime convertantur, nisi necessitas vel saltim equitas aliter suadeat ordinare, loci archidiaconi vel saltim rectoris accedente consensu. 
(13) Ne in ecclesiis vel cimiteriis earum mercata vel placita secularia teneantur vel edificia secularia construantur.
Pius et misericors dominus, qui dum pro peccatis nostris irascitur misericordie recordatur, templa dominica construi et divinis precibus consecrari voluit et precepit, in quibus plebs fidelis, ab omnibus forinsecis et secularibus operibus abstinens, per oblationes et pacificas hostias, devotas precipue orationes, iram iusti iudicis mitigaret, ipsius clementiam humiliter postulando. 
Quod idem omnium dominus tam verbis quam operibus specialiter volens designare, flagello facto de funiculis ementes et vendentes eiecit de templo, asseverans domum suam domum fore orationis et per tale commercium factam fuisse speluncam latronum. 
Ne igitur ubi delictorum est venia impetranda delicta delictis gravius accumulentur, districte prohibendo statuimus ne in quibuscumque ecclesiis nostre diocesis, atriis earum vel cimiteriis, mercata seu placita secularia decetero teneantur, nec ullas negotiationes quisquam excercere presumat nec edificia secularia inibi construere, nisi pro communi utilitate hostilitatis tempore necessitas id exposcat. 
Et si que hactenus constructa fuerint ipsa precipimus funditus demolliri. 
Et quia in cimiteriis dedicatis multa sanctorum et salvandorum corpora tumulantur, quibus debetur omnis honor et reverentia, sacerdotibus parochialibus districte precipimus ut in ecclesiis suis denuntient publice ne quisquam luctas, coreas, vel alios ludos inhonestos in cimiteriis excercere presumat, precipue in vigiliis et festis sanctorum, cum huiusmodi ludos teatrales et ludibriorum spectacula introductos, per quos ecclesiarum coinquinatur honestas, sacri canones detestentur. 
Quod si aliqui post factam denuntiationem ludos huiusmodi, quamquam inproprie dictos eo quod ex eis crimina oriuntur, exercuerint predicti sacerdotes eorum nomina loci archidiacono vel ipsius officiali denuntient, ut per ipsos pro suis demeritis canonice puniantur. 
(14) De cimiteriis claudendis et arboribus crescentibus in eisdem. 
Sacra loca ab omnibus venerari tam iuris civilis ratio quam sacrorum canonum iubet auctoritas.
Idcirco ecclesiarum cimiteria tum quia sacrata tum quia sanctorum reliquiis sanctificata existunt, ab omni immunditia precipimus custodiri, maxime ne brutorum animalium sordibus maculentur. 
Hinc est quod omnibus quibus ipsa claudendi onus incumbit de iure vel de consuetudine iniungimus et mandamus ut circumquaque muro vel fossato ipsa totaliter claudant et conservent clausa ne bruta animalia, porci precipue, ingrediantur. 
Quod si rectores ecclesiarum vel presbiteri parochiales, ad quos cimiteriorum custodia dinoscitur principaliter pertinere, propria animalia vel aliena ibidem depascant vel depasci permittant, ipsos per locorum ordinarios decernimus graviter puniendos. 
Et ne ex aliena culpa propriam negligentiam in posterum valeant excusare, compellendi parochianos suos quacumque censura ecclesiastica decenter et honeste sua cimiteria claudere presentis synodi auctoritate ipsis plenam committimus potestatem. 
Et quia inter rectores ecclesiarum et suos parochianos super arboribus crescentibus in cimiteriis altercationes oriri sepius intelleximus, utrisque ad seipsos pertinere contendentibus, huiusmodi altercationis dubium declarare iure scripto potius quam statuto decidere estimamus. 
Nam cum cimiterium maxime dedicatum solum sit ecclesie, et quidquid plantatur solo cedat, sequitur necessario arbores ipsas debere inter facultates ecclesiasticas annumerari, de quibus laicis disponendi nulla est attributa facultas; sed, sicut sacra scriptura testatur, solis sacerdotibus dispositionis cura indiscusse a deo commissa docetur. 
Verum quia arbores ipse propter ventorum impetus ne ecclesiis noceant sepe plantantur, prohibemus ne ecclesiarum rectores ipsas presumant prosternere indistincte, nisi cum cancellus ecclesie necessaria indigeat refectione, nec in alios usus aliqualiter convertantur, preterquam si navis ecclesie indiguerit similiter refectione et rectores propter parochianorum indigentiam eis caritative de arboribus ipsis duxerint largiendum; quod fieri non precipimus, sed cum factum fuerit recommendamus.
(15) De immunitate ecclesiarum personis et rebus earum concessa.
Sanctam matrem ecclesiam, que nemini claudit ingressum vel gremium redeunti, non solum patres apostolici sed etiam Romani principes immunitate multiplici decorarunt, ut sicut ipsa tanquam pia mater in sinu suo recolligit universos, ita singuli boni sive mali ad ipsam confugientes sub ipsius clamide protegentur illesi. 
Hanc libertatem ecclesiasticam bone memorie Ottobonus quondam in Anglia apostolice sedis legatus prudenter attendens statuendo decrevit ut si quis aliquem ad ecclesiam, cimiterium, vel claustrum confugientem inde abstraxerit violenter, vel necessarium victum sibi prohibuerit ministrari, aut res alienas in predictis locis depositas hostiliter seu violenter asportaverit vel asportari fecerit, aut abstractionem, prohibitionem, vel asportationem suo nomine factam vel a suis familiaribus ratam habuerit, aut talia presumentibus auxilium, consilium, vel consensum prebuerit puplice vel occulte, foret ipso facto vinculo excommunicationis innodatus, a quo non prius absolveretur donec ecclesie et dampnum passo satisfecerit competenter. 
Hoc salubre statutum digna emulatione sequentes, adiciendo statuimus ut nullus in predictis locis, etiam laicus in laicum, manus iniciat temere violentas, vel ad palliandam propriam iniuriam vel alienam locum sacrum presumat affirmare prophanum, vel alias personis ecclesiasticis, rebus earum, aut familie contra immunitatem a sacris canonibus eis indultam iniuriam irroget vel gravamen; alioquin contravenientes vinculo excommunicationis consimili innodamus, ceteris penis in statuto predicti legati enumeratis in suo robore nichilominus duraturis. 
(16) De ecclesiarum domibus construendis et reparandis.
Ingratitudinis vitio et avaritie labe quorundam statum novimus quam plurimum denigrari, qui, cum de beneficiis ecclesiasticis suis nonnulla percipiunt emolumenta, onera incumbentia negligunt supportare, edificia ecclesiarum integra conservare et restaurare diruta non curantes; ymmo aut bona percepta in sinu avaritie abscondunt aut velud prodigi inutiliter consumere non verentur. 
Hinc est quod statuendo et monendo districte precipimus ut clerici universi ecclesiarum suarum cancellos, domos, et cetera edificia vel destructa de novo construere vel ruinosa fulcire, prout indiguerint, non omittant, ut cum nos vel locorum archidiaconos per loca ipsa transire contigerit valeamus ibidem hospitari honeste. 
Qui si moniti per nos vel dictos archidiaconos premissa per duos menses facere detractaverint, extunc iuxta predicti legati statutum tantum de ecclesiarum suarum fructibus levari precipimus quantum ad refectionem huiusmodi sufficiat peragendam. 
(17) De vita et honestate clericorum. 
Ut clerici a vulgari vita reclusi mundi voluptatibus non intendant, sacris est canonibus diffinitum; quorum etiam vita aliis exemplare ceteros morum gravitate et conversatione laudabili decet precellere.
Ne igitur clerici, ad gubernationem positi populorum, per vitam malam et gestus incompositos efficiantur ruina tam propria quam multorum, statuendo precipimus quod clerici universi, quorum opera lucere debent coram hominibus, vita bona, conversatione honesta, ac sanctis
moribus se exornent, ut non solum verbo predicationis sed vite proprie integritate errantes ad viam veritatis revocent et salutis. 
Et ne in ipsis superbie vitium, quod omnis peccati et perditionis fuit initium, predominetur, precipimus quod pannis sericis vel viridibus aut rubeis, manicis, sotularibus consutitiis, caligis aliis quam nigris, frenis, sellis, pectoralibus, calcaribus deauratis aut alio quocunque ornatu superfluo non utantur, sed habitu et incessu professionem suam ostendant, et tam in statu mentis quam habitu corporis deo et hominibus studeant complacere. 
Omnes vero persone in dignitate necnon rectores ecclesiarum in sacerdotio constituti ac parochialium ecclesiarum vicarii capis et supertunicis utantur clausis, maxime in civitatibus, via, et plateis, coram suis prelatis et conventibus clericorum. 
Hoc idem faciant sacerdotes quamquam minime beneficiati, si sibi suppetant facultates; que si defuerint volumus tamen et precipimus quod tam ipsi quam ceteri clerici omnes constituti in sacris ordinibus superindumentis saltim utantur clausis, ut in omni casu per habitum exteriorem, per quem interior designatur, clerici a laycis discernantur. 
Induant se clerici vestibus unius coloris et non varii nec permixti, quoniam omnis ornatus ad iactantiam adhibitus esse debet a clericis alienus. 
Et sicut nec fulgidis vestibus se ornare debent ita nec sordibus deturpare, nam nec exquisite delicie nec affectate sordes laudes pariunt. 
Clerici vestes habeant nec longitudine nec brevitate nimia ridiculosas, nec fibulas nec anulos deferant, nec corigias sericas auri vel argenti habentes ornatum.
Circa capitis tonsuram honestatem ostendant, ut comam nullatenus nutriant, sed tonsis crinibus et patentibus auribus incedant, coronas habentes spericas et decentes, quas infulis cooperire sub pena statuti legati Ottoboni penitus prohibemus. Moribus et verbis pudorem indesinenter ostendant, ad quod designandum predicatores turturi comparantur. 
Et quoniam incompositio corporis qualitatem indicat mentis, in incessu clerici debent esse ornati, ut gravitate itineris mentis maturitatem ostendant. 
Item, a pravorum consortiis se abstineant; sepe etenim malorum consortia bonos mores corrumpunt et diutina conversatione subvertunt.
Lectionibus et orationibus intendant assidue. 
Item, clerici modesti sint et sobrii, abstinentes se a crapula et ebrietate, nam, ut ait beatus Gregorius, guloso nichil turpius, cuius fetor in ore, pallor in facie, tremor in digitis, et in cuius corde nullum latet secretum. 
Et ut inter clericos et hystriones, sicut est, ita et appareat omnibus dispar professio, districte precipimus quod ad convivia non accedant, maxime sacerdotes, nisi a domino domus specialiter invitati; quod si invitari contigerit, sese non ingurgitent, sed protinus post prandium ad propria sobrii revertantur. 
Nusquam tabernas excerceant, nisi peregrinationis causa in itinere constituti; sed ita modeste et sobrie semper vivant ut in omni tempore inter sanctum et prophanum, mundum et immundum, discernere sciant et valeant, sicut decet. 
Item, quia omnis voluptuositas, per quam ad dissolutionis materiam devenitur, est in clericis precipue detestanda, precipimus quod clerici hystrionibus et ioculatoribus non intendant, ad aleas vel taxillos non ludant, nec aliis ludentibus sint participes aut inspectores, nec ad spectacula publica spectandi gratia presumant accedere. 
Avibus nec canibus venatoriis non utantur. 
Hec et alia quam plurima sunt clericis interdicta, quorum conversatio a laicorum actibus est remota, quos sicut loco ita religione debent precellere.
(18) De clericis concubinariis et eorum concubinis puniendis. 
Libidinis ardorem, quo decor et honestas clericalis sepius scandalizatur et habetur a pluribus in derisum, extinguere cupientes, clericos universos beneficiatos et alios ab omni incontinentie vitio precipimus caste vivere et honeste, precipue in sacris ordinibus constitutos. 
Et ne eorum honestatem mulierum consortia dehonestent, precipimus quod nec in domibus suis nec alienis detineant puplice concubinas; et si quas hactenus habuerint ipsas infra mensem a se prorsus ammoveant, illas vel alias decetero nullatenus retenturi, alioquin secundum statuta dominorum Ottonis et Ottoboni contra ipsos edita in hoc casu puniantur condigne. 
Que iuxta formam statuti Radingie promulgati precipimus annis singulis publicari. 
Et licet prelati ecclesiarum quicquam ultra vite sue necessaria eis superfuerit de patrimonio Ihesu Christi in usus pauperum, quorum dispensatores existunt, teneantur ex debito erogare, quidam tamen eorum, ut audivimus, de quo dolemus, bona ecclesie non in pauperum usus sed suarum concubinarum convertunt, eisdem terras, redditus, domos, seu res alias de peccunia ecclesie comparando vel ad comparandum pecuniam ministrando; ymmo, quod deterius est, presumptione tam dampnabili non contenti, in extremis laborantes et de supernis minime cogitantes, in suis ultimis voluntatibus, quas in malum omni tempore continuarunt, bona ecclesie suis concubinis relinquere non formidant, aliquando directe aliquando ut palliant scelus suum persona tertia mediante. 
Hanc dampnabilem presumptionem in clericis, perfecto odio prosequentes, dampnamus pariter et reprobamus, auctoritate presentis synodi statuentes ut clerici beneficiati in nostra diocesi concubinis suis, si quas hactenus habuerint vel habituri sint, quod absit, terras, redditus, domos emere vel ad emendum pecuniam ministrare aut in solo laicali de bonis ecclesiasticis edificia construere seu fructus ecclesiasticos in layco feodo reponere amodo non presumant; quod si aliqui contra hoc statutum venire presumpserint, ipsos pro tante temeritatis excessu excommunicationi decernimus subiacere, donec lesis ecclesiis emendam prestiterint sufficientem. 
Et quamquam ultimis decedentium voluntatibus favor maximus debeatur, in odium tamen incontinentium clericorum et concubinarum suarum precipimus quod, si clericos suis concubinis aliquid legare contigerit, legato tali velud invalido totaliter careant; quod si ipsis vel aliis per ipsas suppositis personis solvi contigerit, executores illud tanquam indebitum repetant, et ecclesie, de cuius processit patrimonio, restituere non omittant; alioquin de proprio satisfacere compellantur. 
Ut autem incontinentie vitio circa clericos cautius obviemus, penis temporalibus, cum perpetuas non formidant, decernimus succurrendum; statuentes ut clerici beneficiati, qui amodo concubinas publice detinent, eo ipso ab officio et beneficio sint suspensi, ita quod de beneficiis suis, donec ipsas omnino ammoverint, se nullatenus intromittant; alioquin maioris excommunicationis incurrant sententiam, qua sic ligati si divina presumpserint celebrare, a suis beneficiis perpetuo ammoveantur. 
Qui vero beneficiati non fuerint ab officio suspensi remaneant, gravius puniendi prout culpe qualitas hoc exposcit. 
Presbiteri vero qui cum illis fornicantur quas baptizaverint vel susceperint ad penitentiam, si beneficiati fuerint, hoc ipso suis beneficiis sint privati; alioquin ab officio tamdiu suspensi remaneant donec ad arbitrium superioris condigne penituerint.
Clerici vero qui adulterium commiserint vel incestum preter penas supradictas gravius puniantur. 
Qui vero de incontinentia publice fuerint diffamati, nec voluerint aut valuerint canonice se purgare, pro convictis haberi decernimus et puniri. 
In detestationem autem incontinentie vitii clericorum et presbiterorum publicas concubinas eorum ab ingressu ecclesie et perceptione suspendimus sacramentorum. 
Que si canonice monite a vite sue feditate non recesserint, ipsas excommunicationis vinculo innodamus, quas in maiorem utriusque ruborem a suis fornicariis presbiteris tales precipimus publice nuntiari. 
Et si adhuc incorrigibiles forte permanserint, invocetur contra eas, si oportuerit, auxilium brachii secularis. 
Caveant igitur clerici et prudenter attendant ut si ipsos cum suis concubinis taliter excomunicatis amplius fornicari contigerit, maioris excommunicationis incurrunt sententiam criminosis in eodem crimine communicando. 
Et ne impietas sub pietatis specie pallietur, precipimus ne clerici in sacris maxime ordinibus constituti ullas consanguineas dummodo suspectas in domibus suis alimentorum gratia presumant recolligere; sed si tales habeant que indigeant, in domibus alienis procul ab eis vite necessaria subministrent. 
Et quia mulierem quam bene conspicimus conversantem mente debemus diligere et non frequentia corporali, inhibemus ne clerici ecclesias monialium vel sororum regularium sine honesta et legitima causa frequentare presumant aut cum eisdem frequenter familiare habere colloquium. 
Ut autem incontinentie vitium tam a laicis quam a clericis detestabile magis in posterum habeatur, precipimus quod sacerdotes parochianis suis sepius et publice predicent omnem carnalem commixtionem inter virum et mulierem extra legitimum coniugium mortale fore peccatum et eternam gehenne penam inducere nisi in hac vita vera confessione et penitentia expurgetur.
(19) De residentia ecclesiasticarum personarum et habentibus plura beneficia. 
Pastoralis cure solicitudo hoc habet in se proprium ut oves pastoris vocem audiant et sequantur et mutua inter eos habeatur cognitio. 
Sicque cure gregis sibi commissi presentialiter oportet pastorem intendere et errantes oves crebris clamoribus ad ovile dominicum revocare. 
Ut igitur is qui curam habet animarum boni pastoris sequatur vestigia et non mercenarii qui dimittit oves et fugit, eo quod non est sibi cura de ovibus, statuimus ut rectores ecclesiarum parochialium, quibus ex suscepti cura regiminis residendi onus incumbit, in ipsis personaliter resideant; hiis dumtaxat exceptis quorum absentia per institutos vicarios fuerit excusata, vel quorum ecclesie dignitati vel prehende sint annexe, vel cum quibus ad optinenda plura beneficia a sede apostolica fuerit dispensatum.
Quorum beneficiorum numero et eorundem facultatibus prudenter pensatis, modo in uno modo in alio plus vel minus residentiam faciant personalem. 
Quibus iniungimus districte precipientes ut dispensationes, si quas habent, per quas tot beneficia licite valeant personaliter retinere, nobis citra proximum festum sancti Michaelis, quem terminum ipsis peremptorie assignamus, non differant exhibere. 
Quas si, iusto impedimento cessante, infra predictum terminum non exhibuerint, extunc ipso iure vacare eadem beneficia declaramus secundum verbum et intellectum concilii generalis, aliis ydoneis personis libere conferenda. 
Circa vicariorum institutionem et residentiam statuta dominorum Ottonis et Ottoboni per omnia precipimus observari. 
Et ne quemquam lateant unde quis ignorantiam, quamquam inexcusabilem, pretendere valeat, ipsa summatim duximus notificanda. 
Statuit dominus Otto ut nullus ad vicariam admitteretur nisi in presbiterum ordinatus vel saltim diaconus in presbiterum proximis quatuor temporibus ordinandus, qui renuntians aliis beneficiis curam animarum habentibus, iuraret residentiam facere et ipsam ibidem faceret continue corporalem; alioquin ipsius institutionem nullam fore decrevit et vicariam alii conferendam. 
Cui statuto superaddit dominus Ottobonus ut si quis contra predictum statutum vicariam teneret, fructus suos non faceret sic perceptos, sed illorum medietas una ecclesie cuius est vicaria traderetur in ipsius utilitatem modis omnibus convertenda, pars vero una alterius medietatis inter pauperes ipsius parochie distribueretur et altera loci archidiacono applicaretur, qui annis singulis super hiis inquisitionem faceret diligentem et predictum statutum faceret firmiter observari. 
Hec et cetera que in predictis statutis latius continentur tam ab ipsis archidiaconis quam vicariis inconcusse precipimus observari, ita quod nulla valeat in hiis negligentia vel culpa notari. 
(20) De inquisitione facienda super litteratura ecclesiasticarum personarum. 
Omnium mater errorum ignorantia precipue in sacerdotibus est vitanda, qui in populo dei docendi officium susceperunt, quorum opus in predicatione et doctrina consistit ut edificent cunctos tam fidei scientia quam operum disciplina. 
Ne igitur per cecitatis ignorantiam, dum ducatum prestant populo christiano, ambo in foveam delabantur, singulis locorum archidiaconis iniungimus ut diligenter inquirant qui rectores, vicarii, aut sacerdotes in literatura enormem patiuntur defectum, et postquam eis de hoc constiterit, nobis denuntiare quam citius non omittant. 
De parochialibus sacerdotibus frequentem sumant experientiam, et habeant, an sciant decalogum, id est decem precepta legis Moysaice, ipsaque subdite plebi exponant et sollicite predicent observanda; an etiam sciant septem mortalia peccata ipsaque predicent populo fugienda. 
Sciant etiam septem sacramenta ecclesiastica et qualiter habent conferri ut supradiximus unumquodque.
Et an articulorum fidei christiane saltim simplicem habeant intellectum, prout in psalmo Quicumque vult et utroque simbolo continetur in quibus plebem sibi commissam tanto tenentur studiosius informare quanto quilibet qui fidem catholicam firmiter non crediderit salvus esse non poterit. 
Si quos autem sacerdotes invenerint circa premissa nimia ignorantia laborare, ipsos protinus suspendant ab officio sacerdotali maxime regimine animarum; ad quos quidem dominicus sermo dicitur: Tu vero scientiam repulisti et ego te repellam ne fungaris michi sacerdotio. 
Ut autem quilibet sacerdos, cui animarum cura incumbit, melius sciat et intelligat qualiter debeat in ipsa versari, precipimus quod quilibet, cui regimen parochialis ecclesie incumbit, quandam summulam plurimum utilem verius ymmo necessariam a diversis tractatibus extractam sub compendio, que summula sub eisdem verbis incipit quibus et presens synodus, citra festum sancti Michaelis habeat scriptam, et ipsam sane intelligat ac ea utatur sub pena unius marce, loci archidiacono applicande. 
Quam si archidiaconus remiserit et ipsam vel ipsius partem quantam levare poterit et recipere pretermiserit, eundem archidiaconum in duabus marcis fabrice ecclesie Exoniensis volumus obligari. 
(21) De divino officio nocturno pariter et diurno. 
Ministri ecclesiarum, qui ecclesiasticis sustentantur stipendiis, prompti debent esse et soliciti circa divinum officium peragendum, ut in vinea domini viriliter laborantes preter stipendia temporalia que hic percipiunt eterne retributionis denarium mereantur percipere post laborem. 
Quos circa ipsum officium propheticus sermo instruit et informat dum per prophetam dicitur: In matutinis meditabor in te etcetera, et alibi: Septies in die laudem dixi tibi etcetera. 
Hinc est quod singulis ecclesiarum ministris in virtute sancte trinitatis iniungimus, ut secundum formam concilii generalis divinum officium nocturnum pariter et diurnum corde et voce simul studiose celebrent et devote, plane et plene absque sincopa psallendo seu cantando singula que incumbunt. 
Caveant igitur psallentes ut in medio versiculi pausent pusillum, nec unus sequentem versiculum prius incipiat donec alter plene dixerit precedentem, et sic psallendo sese intelligant ut dum voce unus psallit, animi affectu alter simul psallere videatur. 
Et quia canonice hore secundum temporum interstitia in ecclesiis parochialibus sicut in cathedralibus et collegiatis nequeunt decantari, precipimus ut presbiteri parochiales ab ecclesiis suis recedere non presumant donec festivis diebus ante missam vel post canonicas horas decantaverint, vel saltem legerint absque cantu cum dies non fuerit feriandus; proviso quod missam sacerdos prius non celebret quousque matutinas et primam suo exsolverit creatori. 
Precipimus etiam quod parochiales presbiteri omni die, preterquam in paschali tempore et festis sanctorum novem lectionum et in vigiliis eorum, dicant Placebo et Dirige et Commendationem; hec tamen tempora non excipimus dum tamen id velint facere ex devotione. 
Ad hec districte prohibemus ne presbiteri circa potationes et inutiles confabulationes noctes ducant quasi insompnes, sicut fieri audivimus aliquando, sed cubant sobrii tempestive, ut mane surgentes post plenam digestionem habiliores sint ad divinum officium exequendum; quo incepto exterius collocutionibus laicorum amplius non intendant, sed donec illud compleverint aures intentas iugiter porrigant ad divina. 
Preterea audivimus quandoque quod presbiteri, quamquam fuerint absentes forte ex illicita causa, tanquam presentes essent ad horas canonicas faciunt campanas pulsari; quarum sonitu populus excitatus dum ad ecclesiam divinum officium audiendi et orandi causa accedit, presbiterum non inveniens, a clerico presente querit ubi sit, et responsum accipiunt; Non est hic; iam recessit; et sic parochiani illusi recedunt, et ecclesia debitis defraudatur obsequiis. Hanc fraudem, quam in iniuriam dei et hominum cedere minime dubitatur, evellere cupientes, statuimus ut si talis sacerdos perpetuus fuerit, veluti rector vel vicarius, per mensem vel amplius superioris arbitrio ab ingressu ecclesie suspendatur. 
Si vero conductitius fuerit et temporalis, ut vere dici possit: Iam recessit, ipsum a nostra diocesi precipimus ammoveri. 
Precipimus preterea quod nullus sacerdos bis in die missam celebrare presumat, preterquam diebus Nativitatis et Resurrectionis dominice et cum in ecclesia propria corpus fuerit tumulandum; quibus casibus in missa priori presbiter ablutionem calicis aut digitorum non assumat. 
Statuimus insuper quod parochiales presbiteri annualia vel tricennalia non recipiant per que parochiales ecclesie debitis careant obsequiis et cotidianis. 
Alii vero capellani conductitii diebus dominicis et aliis solempnitatibus non prius celebrent donec missa parochialis fuerit celebrata. Et quoniam audivimus quod quamquam rectores ecclesiarum metu pene statuti Lugdunensis infra annum a tempore suscepti regiminis se fecerint in presbiteros ordinari, missarum tamen solennia differunt celebrare per tempora diuturna, per hoc se excusare volentes quod in predicto statuto nichil cautum de missarum solempniis reperitur, hanc excusationem, qua se accusant potius quam excusant, frivolam reputantes, statuimus ut saltim infra dimidium annum post ordinum susceptionem, nisi canonicum habuerint impedimentum, missas celebrare non omittant; alioquin beneficiorum suorum fructus decernimus sibi subtrahendos donec quod dictum est devote compleverint.
Nec postquam semel celebraverint incipiant tunc cessare, sed sub pena predicta frequenter studeant celebrare. 
Et cum in ecclesia dei secundum superiores et inferiores ordines officia sint distincta, ne inferior superioris usurpet officium et promiscuis actibus contingat ecclesiastica officia perturbari, firmiter inhibemus ne diaconi confessiones audiant, penitentiasve iniungant vel sacramenta ministrent aut alia officia excerceant que solis sacerdotibus sunt concessa. 
Laicos autem in cancello stare canesve secum in ecclesia detinere aut in navi ecclesie tumultum facere dum in ipsa divinum officium celebratur firmiter inhibemus, et ipsos a tali presumptione per locorum rectores et vicarios, parochiales insuper sacerdotes, censura ecclesiastica statuimus cohercendos; inhibentes clericis coniugatis quantumcumque literatis ne altari presumant ministrare, cum ipsos studere oporteat qualiter uxoribus suis valeant complacere, sicque ad ea que dei cultum respiciunt animum ex toto nequeunt applicare. 
(22) Quod parochiani frequentent ecclesiam diebus dominicis.
Tam veteris quam novi pagina testamenti septimum diem ad humanam requiem deputavit; unde iudei secundum literam sabbatum nos secundum litere intellectum diem dominicum a manuali opere custodimus, quo in ecclesia conveniens populus christianus tam divina obsequia audiat quam vivendi normam addiscat. 
Et quanto varie seculi occupationes parochianos non sinunt ceteris diebus divinis officiis interesse, tanto hiis diebus singuli curiosius tenentur adesse, ut dum pro pane materiali in singulos dies perituro sex diebus laboraverint, septimo saltim die cibo spirituali qui non perit, verbo scilicet predicationis, salubrius refocillentur. 
Iccirco parochialibus presbiteris precipimus universis ut parochianos suos moneant diligenter et efficaciter inducant ut ecclesiam suam festivis diebus presertim dominicis studeant frequentare, divinum officium audituri et recte vivendi instructionem humiliter recepturi. 
Qui si ex consuetudine se absentaverint per locorum ordinarios puniantur. 
Et ut absentandi se occasio auferatur, sub pena excommunicationis firmiter prohibemus mercata dominicis diebus in nostra diocesi celebrari, preterquam de victualibus, que in hiis sicut in ceteris licite vendi possunt, missa tamen primitus celebrata; aliter et alia ementes et vendentes gravi pene penitentie decernimus subiacere. 
(23) Qualia festa indici debeant et observari.
Circa festa indicenda errare novimus quam plurimos sacerdotes, dum unus in sua parochia festum aliquod indicit solempniter celebrandum alius idem festum penitus pretermittit, sicque in una parochia homines cessare a laboribus in alia communiter laborare sepe contingit; quod absurdum admodum reputantes, inhibemus ne sacerdotes alia festa in parochiis suis precipiant solempniter celebrari quam ea que in sacris canonibus sunt expressa vel que cum clero et populo solempniter duximus veneranda. 
Et ut festorum celebrandorum inter omnes subditos nostros eadem observantia habeatur, festa solempniter celebranda cum clero et populo presenti synodo duximus inserenda. 
In mense Ianuarii: Circumcisionis domini, Epiphanie domini, Conversionis sancti Pauli. 
In mense Februarii: Purificationis sancte Marie, Cathedre sancti Petri, sancti Mathie apostoli. 
In mense Martii: sancti Gregorii pape, Annuntiationis sancte Marie. 
In mense Aprilis: sancti Marci evangeliste. 
In mense Maii: sanctorum Philippi et Iacobi, Inventionis sancte crucis, sancti Iohannis ante portam latinam. 
In mense Iunii: sancti Barnabe apostoli, Nativitatis sancti Iohannis baptiste, apostolorum Petri et Pauli.
In mense Iulii: Translationis sancti Thome martiris, sancte Marie Magdalene, sancti Iacobi apostoli. 
In mense Augusti: sancti Petri ad vincula, sancti Laurentii, Assumptionis sancte Marie, sancti Bartholomei apostoli, Decollationis sancti Iohannis baptiste. 
In mense Septembris: Nativitatis sancte Marie, Exaltationis sancte crucis sancti Mathei apostoli, sancti Michaelis archangeli. 
In mense Octobris: sancti Luce evangeliste, apostolorum Symonis et Iude. 
In mense Novembris: Omnium sanctorum sancti Martini, sancte Katherine virginis, sancti Andree. 
In mense Decembris: sancti Nicholai, Conceptionis beate Marie sancti Thome apostoli, Natalis domini per octo dies. 
Pasche per quatuor dies, Ascensionis domini, Penthecostes per quatuor dies, temporibus suis. 
Festum sancti loci et dedicationis ecclesie. 
(24) Ne clerici negotiatores existant vel seculares administrationes recipiant. 
A turpis lucri questibus, qui ex cupiditatis labe procedunt, cuiuscumque gradus clericos se abstinere apostolica sententia patenter insinuat, qua cavetur: Nemo militans deo implicat se negotiis secularibus.
Inhibemus igitur cunctis clericis, religiosis et aliis, ne quis eorum negotiator existat vel secularia commercia, maxime inhonesta, excercere presumat.
Oportet tamen prelatos negotiorum secularium habere notitiam, ut eorum cautela ecclesie serventur indempnes, et subditis non solum spiritualia sed etiam carnalia subsidia, cum indiguerint, subministrent. Et quamquam negotiatio clericis sit interdicta, illa negotiationis species in ipsis pre ceteris detestatur ubi tempus venditur quod omnibus est commune. 
Unde ipsis inhibemus sub pena suspensionis officii et beneficii ne cuiquam dare presumant suam substantiam ad usuram; alioquin super hoc convictos suis beneficiis privandosb decernimus et ad dignitates ecclesiasticas amplius minime admittantur. 
Inhibemus etiam ipsis ne vilius emant ut carius vendant pro dilatione temporis non venalis. 
Item, quia absurdum est clericis, ymmo probrosum, si forensium disceptationum executores existant, districtius inhibemus ne clerici aut in sacris ordinibus constituti laycorum ministri aut procuratores existant, aut quascumque ballivas ab ipsis recipiant per quas sibi ad ratiocinia obligentur, maxime a talibus qui per secularem potentiam ipsorum bona, ymmo verius ecclesie, de facto valeant occupare. 
Item ne iudicia sanguinis tractare, nec eisdem interesse, sed nec sententiam sanguinis dictare, scribere, aut proferre, seu sanguinis vindictam excercere, seu ubi excercetur interesse nullo modo presumant; alioquin ipsos ad beneficia ecclesiastica retinenda inhabiles fore decernimus. 
(25) Ne dignitates vel officia ulli tradantur ad firmam seu ecclesiastica beneficia sine licentia episcopi. 
In subversionem iudiciorum et subditorum gravamen redundare dinoscitur cum officium conducitur prelature ut iustitia, que gratis est cuilibet impendenda, interventu peccunie redimatur.
Ideo etenim personis ecclesiasticis certa sunt stipendia constituta, ne dum sumptus queritur predo crassetur. 
Districte igitur inhibemus ne dignitates vel officia ecclesiastica seu spiritualis iurisdictionis excercitium seu quorumcumque sacramentorum proventus amodo ad firmam aliqualiter concedantur; alioquin convicto super hoc deliquisse pena Oxoniensis concilii infligatur. 
Si tamen certus redditus dignitati vel officio sit annexus, dari ad firmam licite poterit, petita a nobis primitus licentia et optenta, sicut de aliis beneficiis decernimus consequenter. 
Item, cum laboranti in vinea domini et non alii retributionis denarius debeatur, statuendo decernimus ut nulla ecclesiastica beneficia quocumque quesito colore tradantur vel recipiantur ad firmam absque licentia nostra speciali; quam si ex honesta causa aliquibus gratiose concesserimus, utputa longe peregrinationis forsitan vel studiorum causa, circa nostram concessionem fraudem fieri prohibemus; statuentes ut causa cessante seu induito a nobis tempore terminato cesset firme traditio, et ipsius conductor confestim ab ea recedat ac locator ad suum beneficium revertatur in ipso facturus residentiam personalem; alioquin primo per fructuum subtractionem deinde, si ipsius contumacia hoc exigerit, per sui beneficii amissionem ad id, si necesse fuerit, compellatur. 
Et quia audivimus aliquando, quod dolentes referimus, ecclesias laicis committi ad firmam sub nomine ballivorum, in quarum domibus presumunt cum suis uxoribus et familia habitare in grave scandalum et dispendium ecclesiarum, nos id decetero fieri prohibemus sub pena excommunicationis quam in dantes proferimus et recipientes; sub pena eadem nichilominus interdicentes ut terra libera ecclesiarum, decime, vel queque alia ad ecclesias pertinentia propter pericula que de facili exinde possent contingere, sub annuo censu ad firmam layco committantur. 
(26) De prohibita ecclesiasticarum rerum alienatione.
Ecclesiasticarum rerum alienationes non solum sancti patres Romani pontifices sed etiam principes seculares grandi devotionis affectu interdicere studuerunt, ne per ipsas incaute factas in rebus ecclesie temporalibus graviter lederentur. 
Hinc est quod omnibus viris ecclesiasticis, religiosis, et aliis cuiuscumque eminentie aut gradus existant, quascumque rerum ecclesie immobilium alienationes facere prohibemus; ut nec ipsas extra formam canonis vendere, donare, impignorare, permutare, aut in perpetuam emphiteosim concedere nullo modo presumant.
Contrarium vero facientes pena canonis ac constitutionis Leoniane seu saltem Oxoniensis concilii decernimus esse plectendos. 
Si vero res ecclesie hactenus alienaverint iuris forma minime observata, illi iidem, si supersint, alioquin successores eorum, alienata celeriter studiant revocare, cum tales alienationes viribus careant et sint irrite ipso iure. 
Qui vero res alienatas acceperit, nisi monitus ipsas restituat, excommunicationis sententia percellatur, a qua priusquam restituerit nullatenus absolvatur. 
(27) Ne clerici de bonis ecclesiasticis in solo edificent laicali.
Ut clericos nobis subiectos ab omni lascivie specie quatenus possumus cohibeamus, statuimus districtius inhibentes ne de bonis ecclesiasticis edificia sibi in solo construant laicali, in quibus preter ecclesiasticarum rerum dispendia nonnullos clericos in animarum suarum periculum et laicis perniciosum exemplum multa turpia et inhonesta audivimus perpetrasse. 
Verum in solo ecclesiastico edificia sibi necessaria studeant edificare; et, si necesse fuerit, ad id, ut supra premisimus, compellantur. 
In quibus absque ulla vagatione honeste se recolligant et ecclesiarum suarum fructus reponant, ut sic semper sub ecclesiasticarum personarum potestate consistant et laicorum iurisdictioni nullatenus subiciantur. 
(28) De quantitate vicariarum et stipendiis sacerdotum.
Laborantibus in vinea domini sicut inhumanum est victum necessarium denegare ita nimias divitias elargiri, quibus impinguati incipiant insanire, reprehensibile indicamus.
Ut igitur circa utrumque moderationis temperiem adhibeamus, et ex duobus contrariis faciamus optimum temperamentum, illum imitantes qui ait: Divitias nec paupertates ne dederis michi domine sed tantum victui meo tribue necessaria, statuimus ut in parochialibus ecclesiis quelibet vicaria perpetua certas portiones habeat sibi assignatas, valentes ad minus preter unius capellani stipendia quinque marcas, de quibus ipse vicarius iuxta sue substantie modulum valeat hospitalitatem tenere et, si in egritudinem, senectutem, vel aliam impotentiam inciderit, sustentari, ecclesia propter hoc debitis obsequiis non carente. 
In ecclesiis quadraginta marcarum secundum verum valorem vel citra precipimus illud observari. 
In aliis vero estimationis maioris iuxta oneris quantitatem et nostre discretionis arbitrium vicariarum portiones volumus ampliari, ita ut in utroque casu rectores sive vicarii omnia onera ordinaria vel extraordinaria, prout ipsa imposuerimus istis vel illis, agnoscant, et de illis satisfaciant absque
partis incommodo seu mora. 
Quod si pars ab huiusmodi onere libera propter moram partis onerate dampnum incurrat, precipimus dampnum huiusmodi, quod sibi accidit sine culpa, a parte culpabili plenarie resarciri. Ubi autem inter rectores et vicarios onerum divisio non est facta, iuxta modum facultatis utriusque agnoscant ambo onera supradicta.
Ad hec, ne parochiales sacerdotes in vituperium ordinis clericalis oporteat mendicare, aut turpis lucri questibus inhiare, seu in habitu indecenti incedere propter rerum inopiam compellantur, statuimus ut a rectoribus ecclesiarum quibus deserviunt annuatim recipiant pro stipendiis lx solidos sterlingorum. 
Et si cum eisdem convenerint pro quantitate minori, presentis tamen synodi auctoritate decernimus suppleri quod deest, fidei interpositione iuramenti rei in solutum recepte minoris valoris, vel alterius cuiuscumque generis vinculo, quod in fraudem presentis statuti inter contrahentes interponi contigerit, a quo absolvimus partem taliter obligatam, minime obsistente.
In maioribus ecclesiis, ubi propter maius onus pro maiori quantitate conveniri contigerit, conventionem ipsam ratam habemus pariter et acceptam. 
Nec rectores in hoc reputent se gravatos, cum liberum sit eis, ad quod etiam tenentur, propriis ecclesiis personaliter deservire et sic se a parochialium sacerdotum stipendiis exonerare. 
Sacerdotes annivellarii non minus percipiant quam quinquaginta solidos, quamquam cum eisdem conveniri contigerit pro minori; alioquin quod deerit suppleatur sub forma superius annotata. 
(29) Ut beneficia aque benedicte solis scolaribus assignentur. 
A nostris maioribus sepe audivimus recitari beneficia aque benedicte intuitu caritatis fuisse ab initio instituta ut ex eorum proventibus pauperes clerici exhiberentur in scolis et ibidem taliter proficerent ut aptiores et magis ydonei fierent ad maiora. 
Ne igitur quod tam salubriter extitit institutum per temporis lapsum redeat in abusum, statuimus quod in ecclesiis, que a scolis civitatis vel castrorum
nostre diocesis ultra decem non distant miliaria, aque benedicte beneficia solis scolaribus assignentur.
Quia vero inter rectores et vicarios ecclesiarum ac suos parochianos super collatione huiusmodi beneficii lites nonnunquam audivimus suscitari, quas, sicut cordi nobis est, amputare debemus, decernendo statuimus ut rectores et vicarii, quorum magis est scire qui clerici ad huiusmodi officium ydoniores existunt, tales clericos in beneficiis predictis preficere studeant qui iuxta corda eorum sciant et valeant in divinis officiis sibi congrue deservire et suis velint mandatis obtemperare. 
Quibus si parochiani malitiose subtrahere velint elemosinas consuetas, ad ipsas sibi largiendas sollicite moneantur et, si necesse fuerit, compellantur.
(30) Ne clericus clericum coram seculari iudice conveniat.
Cum nec volens nec invitus clericus valeat sibi laicum constituere iudicem, inhibemus ne clericus clericum super re spirituali aut quacumque actione personali sibi competente vel suis trahat in causam coram iudice seculari; alioquin illum qui hoc facere attemptaverit causam perdere declaramus. 
Et quamquam non suo nomine sed alieno ad vetitum examen clericum trahi procuraverit, nichilominus eum, qui taliter in fraudem legis committit, predictis penis decernimus involutum. 
Si quis autem clericus contra laicum actionem se habere crediderit, illam, nisi de re spirituali fuerit vel aliter conventum fuerit inter partes, coram seculari iudice prosequatur. 
Si quis vero laicus clericum cuiuscumque gradus duxerit esse pulsandum coram ecclesiastico iudice, eas proponat quas se habere existimat actiones. 
Hunc ordinem legibus consentaneum illa regula manifestat que precipit actorem sequi forum pulsati.
Qui vero huius ordinis violator extiterit, si clericus fuerit gravi subiaceat ultioni, si vero laicus puniatur ut violator ecclesiastice libertatis ac in generalem excommunicationis sententiam, qua violatores huiusmodi innodantur, incidisse publice denuntietur. 
Et ne laicis ulla detur occasio clericos apud non suos iudices fatigandi, precipimus quod si inter huiusmodi diverse professionis homines litigium oriatur, cum celeritate qua convenit laicis ipsis plena iustitia impendatur. 
Ad hec, sub pena excommunicationis inhibemus ut nullus parochianus noster clericum aut laycum nostre diocesis, contra quem nichil iuste habet questionis, coram extraordinario iudice malitiose fatigare presumat laboribus et expensis, ut sic pro redimenda vexatione valeat a convento pecuniam extorquere. 
Si quis vero laicus clericum ad forum pertrahat seculare super actione, maxime personali, et iudex secularis clericum coram se compellat respondere, vel quia non respondit ipsum propter hoc gravare presumat, tam ipsum iudicem quam taliter pertrahentem auctoritate presentis synodi sacrosancte excommunicamus, ad speciales interdicti sententias et generales ceteraque remedia ecclesiastica contra eosdem fore procedendum nichilominus decernentes, donec gravamen huiusmodi revocaverint et clerico in hoc leso satisfecerint competenter. 
(31) De celebratione ruralium capitulorum. 
Principis apostolorum doctrina nos instruit et informat ut qui omnibus preesse volumus, singulos iuvemus, singulos relevemus, eo quod onera singulorum nostris humeribus subportare incumbit. 
Iuxta igitur pastoralis cure sollicitudinem quieti subditorum prospicere cupientes, statuimus ut archidiaconi et eorum officiales capitula sua studeant celebrare in locis ubi sacerdotes et clerici facilius et cum minori gravamine poterunt convenire, et remotiores primo expediant eosque protinus abire dimittant cum de parochiarum suarum causis fuerint expediti; nec capitula usque in crastinum continuent, ne sacerdotes sic coactos extra suam parochiam non absque periculo animarum oporteat pernoctare. 
De mense in mensem capitula celebrentur nisi festa vel alia impedimenta que occurrunt hoc minime patiantur. 
De consistoriis nostris hec eadem precipimus observari.
Et quia iuxta beatum Ysodorum, nullam reus pertimescit culpam quam redimere nummis existimat, precipimus quod si laicus convictus fuerit super crimine propter quod publica sit ei penitentia iniungenda, illa in pecuniariam non commutetur nisi scandalum vel alia honesta causa exigerit aliter ordinari.
Solempnis penitentia, que sacramentalis est, in aliam nullatenus commutetur. 
Quia vero clerici eam subire non debent, statuimus ut si tale crimen commiserint et de eo convicti fuerint iudicialiter propter quod esset laicis solempnis penitentia iniungenda, ab executione sui officii suspendantur donec per nos vel superiorem nostrum secum fuerit dispensatum. 
Huiusmodi autem criminosi clerici sive laici ad nostrum penitentiarium transmittantur, ut preter penam in foro iudiciali eis inflictam propter scandalum in foro penitentiali ob ipsum delictum penitentiam recipiant salutarem. 
(32) Quod alii quam publice diffamati ad capitulum non vocentur.
Dampnabilis apparitorum presumptio adeo hiis diebus illicitis ausibus aditum patefecit, sicut ex frequenti clamore didicimus plurimorum, ut quandoque motu proprio nulla infamia precedente ad capitula vocare presumant super crimine innocentes, ut aliquid extorqueant a vocatis vel suis dominis quasi de diligentia commendentur. 
Huic morbo quale possumus remedium adhibere volentes, firmiter inhibemus ne quis officialis, decanus, aut apparitor quemquam ad capitulum evocet vel faciat evocari super crimine de quo prius non fuerit publice diffamatus; alioquin, si super hoc convicti fuerint, a suis ammoveantur officiis. 
In indicendis purgationibus diffamatis quinquenarium numerum, principali persona excepta, pro levi crimine, pro maiori et horribili duodenarium iudices non excedant. 
In imponendis vero multis nimis onerosi subditis non existant, ne pastoris solo fungentes nomine velud lupi rapaces presumant gregem subditum sibi dilaniare.
(33) Ut litigantes a lite impune recedere liceant. 
Salvator noster pacis amator ipsam vivens nobis dedit et reliquit decedens, quam qui impedit aut perturbat in pacis committit auctorem, ipsius donum evacuare moliens pariter et relictum. 
Ne igitur iudices ipsius iudicium impedire presumant cui a patre omnia iudicia sunt concessa, statuimus ut quandocumque a lite recedere voluerint litigantes et pacis inter se fedus inire, hoc eis libere liceat absque pena, nisi de alterutriusque partis iniuria constiterit evidenter, si tamen talis sit lis que compositione amicabili valeat terminari. 
Et quoniam cupiditas omnium malorum radix nonnunquam mentes iudicum tanta involvit caligine ut iustum putent quidquid eis cedit ad lucrum, districte inhibemus ne cum iudex aliquis partem ad debiti solutionem condempnet penam statuat sibi solvendam si in termino solutionis faciende minime fuerit satisfactum. 
Si quis autem contra hoc venire presumpserit, id quod hoc modo perceperit in duplum restituere compellatur.
(34) De iuramento advocatorum.
Sanctione legali ab olim provide novimus institutum ut advocati lite legitime contestata in omni iudicio et coram quocumque iudice tactis sacrosanctis ewangeliis iuramentum prestarent omni virtute sua omnique opere quod iustum et verum estimarent suis inferre clientulis et nichil in hoc studii relinquere quod sibi esset possibile; et si causam, quam in sua fide susceperunt improbam scirent vel penitus disperatam, vel certamine procedente talem eam cognoscerent, amplius eidem minime patrocinarentur, sed a tali communione sese totaliter seperarent. 
Quia tam sancta et salubris provisio in dissuetudinem abierat, sicut vidimus, et adhuc superest testimonium sapientis dicentis quod sic iuretur in lege cavetur sed consuetudine non habetur, felicis recordationis Gregorius papa decimus sanctionem predictam nove constitutionis suffragio renovavit, et ipsam ad procuratorum personas latius extendendo et tam sanctionis predicte quam sue constitutionis nove certas penas violatoribus infligendo. 
Que quidem constitutio, quamvis tempore recens existat, antiqua tamen videtur per abusum et in dissuetudinem sicut alias abisse.
Quapropter advocatorum et procuratorum malitias in dies singulos excercere conspicientes, adeo ut predicte constitutionis observantia magis sit utilis et necessaria futuris temporibus quam transactis, predictam constitutionem per penas in eadem insertas districte precipimus observari; adicientes ut advocati et procuratores, quamquam a iudice vel a parte minime fuerint requisiti, iuramentum predictum ultro se offerant prestituros, alioquin a foro, in quo hoc facere pretermiserint, eo ipso per annum sint a suo officio suspensi. 
Iudices oblatum iuramentum non respuant sed confestim admittant, cum illud nedum in favorem iudicis sed partium fuerit adinventum. 
Ad hoc, cum cause spirituales per canones habeant terminari, inhibemus ne quisquam laicus, maxime illiteratus, ipsius advocati assumat officium; sed sibi omnino silentium imponatur per penam quam iudex fuerit arbitratus.
(35) De captione excomunicatorum. 
Ab uno eodemque principio due potestates, quibus mundus regitur, processerunt, dignitas sacerdotalis et regalis potestas; quarum prima gladio spirituali alia materiali utitur in rebelles. 
Et quamquam prima divino aspectu secunda maior existat, utraque tamen pro qualitate temporum alterius eget auxilio; sicque propter obstinatorum malitiam compescendam nonnunquam maior compellitur adiutorium minoris implorare, ut potestas secularis brachia sua in ipsos extendat quos ecclesiastica nequit aliter cohercere. 
Hinc est quod singulis archidiaconis, eorum officialibus, ac ceteris iurisdictionem habentibus ordinariam districte precipimus, ut cum pro excommunicatorum captione a secularibus potestatibus impetranda nobis crediderint esse scribendum, ob quam causam et qua auctoritate, ordinaria scilicet an delegata, fuerint innodati nos suis litteris reddant certiores. 
Cum autem ad supplicationem nostram excommunicati capti fuerint per auxilium brachii secularis, ipsis ecclesie ingressum et communionem fidelium ac sacramentorum participationem penitus interdicimus; et ne absque satisfactione congrua et inspectis super hoc nostris seu saltim litteris excommunicatorum testimonialibus liberentur, sub pena excommunicationis incurrende hoc ipso penitus prohibemus. 
(36) Ne presbiteri primo ordinationis sue anno parochias regant. 
Cum sit ars artium regimen animarum, illud iuvenibus et inexpertis committere valde reputamus absurdum, donec per merita virtutum et experientiam diutinam digni efficiantur ad tanti oneris sarcinam supportandam.
Quapropter statuimus ne quisquam presbiterorum primo ordinationis sue anno ad curam parochialem nullatenus
admittatur, illis dumtaxat exceptis qui tenentur propriis ecclesiis deservire; sed cum post annum ad curam huiusmodi contigerit se admitti, in ipsa se excerceant studiose, sic etenim per excercitium eorum artificium suscipiet incrementum. 
Si vero prius contra prohibitionem nostram admissi fuerint, tam admissos quam admittentes tamdiu ab officii executione suspendimus donec per nos vel officialem nostrum suspensio huiusmodi fuerit relaxata.
(37) Ne aliene ordinationis presbiter absque examinatione et litteris dimissoriis admittatur. 
Quia clerici criminosi vel in natalibus patientes defectum aut inhabiles ad ordines suscipiendos nonnunquam a suis diocessibus fugiunt ut ab alienis episcopis ordines consequantur, quibus nedum suos celant defectus sed, quod detestabilius est, sepe mentiuntur ordines se habere cum non habeant vel maiores habere quam habent, sancti patres provide statuerunt ne quisquam episcoporum alterius diocesis clericos ordinaret absque sui episcopi litteris commendatitiis, alioquin tam ordinatores quam ordinatos ab executione sui officii suspenderunt. 
Hinc est quod districte prohibemus ne archidiaconi vel quisquam alius clericum quemcunque nostre diocesis ab alieno episcopo ordinatum ad celebrandum in nostra diocesi prius admittant donec litteras commendatitias sui inspexerint ordinatoris, per quas constat eis taliter ordinatum a nobis prius litteras dimissorias habuisse; aliter etenim suspensus remaneat ordinatus quousque per ratihabitionem secum duxerimus dispensandum. 
Cum vero ordinatus fuerit alterius episcopatus et ordinationis similiter aliene, statuimus quod absque litteris commendatitiis sui episcopi et etiam examinatione diligenti super morum honestate et litteratura ad parochias custodiendas vel celebranda divina, nisi peregrinando, nullatenus admittatur. 
Et ne examinatio huiusmodi omittatur vel remissius procedatur in ipsa, sub pena excommunicationis interdicimus ne a quocumque sacerdote quicquam detur vel recipiatur pro licentia celebrandi. 
Inhibemus etiam ut nullus sacerdos celebrare presumat donec loci ordinario fuerit presentatus et per ipsum ut convenit approbatus.
Quod etiam de capellanis magnatum intelligi volumus, quibus confessiones audire, penitentias dare, aut alia sacramenta ministrare firmiter prohibemus, nisi forte que eis a iure in necessitatis articulo sunt concessa, et tunc non aliter quam si talis articulus emerserit ex inopinato. 
(38) Ne pro spiritualibus officiis ministrandis quicquam exigatur.
Quanta sit labes symoniace pravitatis sanctorum patrum decreta declarant, que omnia crimina huius comparatione quasi pro nichilo reputarunt. 
Symoniacos etenim velud precipuos hereticos a cunctis fidelibus novimus respuendos et ipsos Iude proditori non immerito comparari; nam sicut ipse dei filium, ita isti spiritum sanctum, patri et filio consubstantialem, vendere non formidant, et sic rei eiusdem facinoris eiusdemque portionis pro crimine erunt participes. 
Ne igitur avaritia, que est ydolorum servitus, ministrorum ecclesie corda ad tam grande crimen alliciat, districte inhibemus ne ipsi pro sacramentis vel quibuscumque sacramentalibus ministrandis, utputa sepulturis et exequiis mortuorum, benedictionibus nubentium, installationibus abbatum vel priorum, seu missionibus clericorum in possessionem beneficiorum suorum, et consimilibus, quicquam presumant exigere, cum id absque labe fieri non valeat symonie; laudabilem tamen consuetudinem, si que fuerit in huiusmodi casibus pia fidelium devotione introducta, cum de ipsa nobis constiterit, faciemus domino inspirante firmiter observari iuxta traditam nobis formam in consilio generali. 
Ad hec in dei nomine lacrimosis obsecramus suspiriis ut locorum archidiaconi et ceteri ecclesiarum prelati sic studeant excessus subditorum corrigere ut, holocaustum pro peccato minime postulantes, lucro animarum pecuniam vel quid aliud nullatenus anteponant. 
(39) Ne pro rectorum vel vicariorum delictis ecclesia suspendatur a divinis.
Periniquum iudicantes quemquam alieno odio pregravari, cum pena debeat suos tenere auctores nec ulterius progredi metus quam reperiatur in excedente delictum, districte prohibemus ne pro rectorum vel vicariorum delictis a divinis ecclesia suspendatur, sed per suspensionis et excommunicationis sententias in personas eorum canonice promulgandas vel fructuum eorum sequestrationem et, si necesse fuerit, distractionem aut cohibeantur a malo aut bonum quod omiserint facere compellantur. 
Parochianos similiter pro suis delictis in personis statuimus puniendos, nisi omnes vel maiorem partem eorum constiterit deliquisse et eorum proterviam aliter compesci non posse nisi ecclesia a divinis obsequiis suspendatur. 
(40) De visitationibus et procurationibus archidiaconorum et modo visitandi. 
Eterni largitor premii laborantibus panem manducare concessit quem otiosis omnibus interdixit; idemque omnium dominus solis operariis in vinea sua laborantibus retributionis denarium est largitus; idemque ipse in sacro ewangelio austeritati imputat dominantis si tollat quod non posuit et metat quod minime seminavit. 
Ex hiis sancti patres provide informati, in suis canonibus decreverunt ne quisquam prelatorum, cui visitationis incumbit officium, procurationem ea ratione reciperet nisi quando personaliter visitaret, cum procuratio aliud non sit nisi sustentatio visitantis; alioquin duplici infamia, negligentie scilicet et avaritie, notaretur. 
Hinc est quod singulis archidiaconis precipimus ut ab ecclesiis quando personaliter non visitant procurationes exigere vel recipere non presumant; alioquin quod receperint velud indebitum et non suum restituant. 
Archidiaconatuum suorum singulis annis singulas ecclesias studeant visitare, quarum vestes, libros, utensilia, et cetera ornamenta habeant in scriptis redacta, ut videant que a tempore proxime visitationis per diligentiam personarum superaddita fuerint et que per earum negligentiam deteriorata medio tempore vel deperdita. 
Provideant ut quelibet ecclesia iuxta suas facultates decentibus fulgeat ornamentis et ipsorum habeat copiam sicut est superius diffinitum. 
Libros monasteriorum abiectos a parochialibus ecclesiis, ipsis monasteriis appropriatis, abiciant, qui cum non sint de communi usu presbiteri et clerici per ipsos in ministeriis divinis errare coguntur ac laici, eorum ignorantiam quamquam inculpabilem intuentes, eosdem tanquam fatuos incipiunt deridere.
Et quia dum temporalis lucri comodum appetitur in supplendis huiusmodi defectibus cura negligitur et correctio impendenda, statuimus ut non per penas pecuniarias, sicut hactenus fieri consuevit, sed per cohertiones canonicas contra eos quibus reparandi et supplendi ipsos defectus onus incumbit amodo procedatur. 
Et si forte contra presentis statuti decretum presumptum fuerit, pena ipsa si committatur non ipsis visitatoribus sed potius ecclesie visitate usibus applicetur; alioquin recipientem aliter preter peccunie sic recepte restitutionem in duplum pene apposite in subsidium fabrice ecclesie nostre Exoniensis presentis synodi auctoritate decernimus puniendum. 
Inquirant etiam diligenter numquid parochiales sacerdotes circa divinum officium diurnum pariter et nocturnum, sicut in consilio generali et supra cavetur, suum devote excerceant officium ut tenentur, et quos culpabiles invenerint pena condigna castigent. 
Et quia peccata hominum Christum a sua sede, que est anima iusti, expellunt, operibus manifestent, ut iuxta apostolum non que sua sunt sed que Ihesu Christi querere comprobentur. 
Sollicite igitur inquirant de excessibus singulorum precipue clericorum, quorum actus boni seu mali de facili trahuntur a subditis in exemplum. 
Maiores excessus nobis referant, illos maxime super quibus criminosi nostra indigent dispensatione; ceteros corrigant prout secundum sue discretionis arbitrium melius viderint expedire, ita semper quod animarum lucrum pecuniarum questui anteponant. 
Possessiones ecclesiarum et ipsarum instaurum faciant plene conscribi, de alienationibus, si que fuerint, inquirentes, ut cum celeritate debita ratione previa revocentur. 
In suis visitationibus evectionum numerum in concilio Lateranensi statutum nullo modo excedant, sed in equis, familia, victualibus, et aliis necessariis se habeant per omnia moderate. 
Unde Oxoniensis consilii statuta sequentes, firmiter prohibemus ne ad procurationem suam presumant extraneos invitare; si tamen pro ipsorum honore rectores hoc duxerint faciendum hoc fieri minime prohibemus. 
Qui vero aliter ibidem se ingesserint, si clerici fuerint suspendantur, si laici modeste corripiantur et informentur se aliter abstinere debere. 
Item, nullas tallias seu exactiones indebitas per se vel suos excerceant in subiectos, nec antiquas procurationes augere presumant seu ab exilibus ecclesiis, que propter suas tenuitates hactenus procurationes dare minime consueverant, procurationes aliquas extorquere. 
Et quamquam nostre sollicitudinis cura per ipsos tanquam oculos nostros in quampluribus habeat relevari, nolumus tamen quod presumptione quadam terminos transcendant quos sibi statuerant patres nostri; unde de sequestris nostris, clericis non ordinatis, non residentibus, religiosorum excessibus, et aliis ad nostram iurisdictionem immediate spectantibus ipsis interdicimus interponere partes suas, nisi saltim ut nobis vel officiali nostro fideliter referant que in hac parte sciverint corrigenda. 
(41) Ne clerici districtioni fori se obligent secularis vel in parcis aut vivariis magnatum furtum committant.
Annis singulis et diebus mundus iste nequam labe plus solito corrumpitur peccatorum, et tanto ardentius conatur in vetitum quanto plus sibi congregat cumulum delictorum. 
Ecce etenim rabies inaudita quorumdam, dum insurgunt filii in parentes et ipsos nituntur subicere servituti per quos sunt ad vitam perpetuam regenerati et a servitute dyabolica liberati. 
Quod apertius in laicis declaratur qui clericos et ecclesie libertates sue nituntur subicere ditioni, quorum temerariam audaciam refrenare tenemur potius quam fovere. 
Prohibemus igitur sub pena excommunicationis ne clerici, maxime beneficiati, pro debito proprio vel alieno districtioni se obligent iudicis secularis, cuius obligationis pretextu layci de facto, quamquam de iure non valeant, clericos ad iudicia secularia pertrahant. 
Et sicut per clericorum contractus nolumus quod amplius id contingat, sic multo magis detestamur si propter eorum delicta id debeat evenire. 
Unde districte inhibemus ne quisquam clericorum in foresta domini regis vel parcis alterius cuiuscumque aut warenna furtum committere venationis vel in stagnis, piscariis, vel vivariis quorumcumque furtum presumat committere.
Si quis autem clericorum contra has prohibitiones nostras venire presumpserit, siquidem in contractu, ipsum per triennium a divinis volumus manere suspensum, si in delicto, ipso facto vinculum excommunicationis incurrat, et postea si monitus a prelato suo pro tam gravi culpa ad ipsius prelati arbitrium satisfacere non curaverit, extunc, si beneficiatus existat, ipsum a beneficio suo decernimus fore privandum, si vero beneficiatus non existat, ab executione ordinum per quinquennium suspendatur. 
Dictat etenim ratio ut in quibus maior reperitur culpa in ipsos gravior excerceatur vindicta. 
(42) De forma deliberandi bona clericorum a laicis male capta et retenta.
Bona mobilia et immobilia clericorum sicut ipsorum personas sub protectione ecclesiastica consistere sanctorum patrum decreta sanxerunt, ut neque laicis de ipsis statuendi seu disponendi, quamquam ecclesie respiciat comodum, nulla sit permissa facultas; sed quicquid fecerint in hac parte firmum et stabile esse non poterit donec ab ecclesia fuerit approbatum. 
Quanto minus sit eis licitum bona clericorum capiendi et detinendi nemo est qui ambigit sane mentis. 
Cum igitur animalia clericorum seu alia queque bona a ballivis magnatum seu aliis quibuscumque capi et detineri contigerit temeritate propria, quod absque lesione ecclesiastice libertatis posse fieri non videtur, ad eorum liberationem taliter procedi statuimus et mandamus: ut per loci archidiaconum vel officialem ipsius vel alium quem ipse ad hoc assignaverit moneantur ipsorum bonorum detentores primo, secundo, et tertio, sub testimonio trium vel quatuor clericorum, vel saltim laycorum si clericorum copia non habeatur, per quos monitiones possint probari si de ipsis in dubium alias revocetur, quod bona ipsa clericis a quibus sunt ablata restituant indilate, et si crediderint clericos ipsos sibi fore obnoxios, compareant in proximo loci capitulo adversus eos suas prosecuturi actiones; quem quidem terminum ipsis clericis assignari precipimus, ut querelantibus respondeant in forma iuris. 
Si vero factis monitionibus detentores bona ipsa restituere per biduum detractaverint, extunc ille qui monuit in scriptis excommunicet detinentes cum suis complicibus et fautoribus; qui si post latam in ipsos sententiam adhuc per aliud biduum bona ipsa restituere postposuerint, locum in quo bona taliter detinentur ecclesiastico interdicto supponat. 
Et si nec rubor nec fatigatio huiusmodi adhuc sufficiant ad tantam obstinatorum malitiam compescendam, contra ipsorum complices et fautores per inquisitiones legitimas et sequentes excommunicationum sententias censuras ecclesiasticas modis omnibus precipimus aggravari. 
Deinde hiis remediis attemptatis, nisi ad liberationem proficiant, sustinebimus patienter, ut, cum ecclesia non habeat quid ultra faciat, is, cuius bona detenta sunt, ius suum coram seculari iudice prosequatur. 
Hanc formam volumus observari nisi clericus laicum feodum possideat, ratione cuius bona sua in laico feodo capi contigerit; nam quantum ad ipsum feodum pertinet clerici secularibus obnoxii sunt legibus. 
Ad hec, quoniam ut ait beatus Gregorius: Culpam me committere vehementer estimo si ea que pro timore omnipotentis dei sunt suggerenda siluero, et alibi: Cum increpare delinquentes non vult, eos proculdubio tacendo pastor occidit; ut igitur valeamus cum apostolo dicere et clamare: munde sunt manus mee a sanguine omnium vestrum, silere et inpunitam relinquere versutiam quorundam laicorum maxime ballivorum magnatum nostra conscientia minime nos permittit. 
Ipsi etenim, sicut ex frequenti querela didicimus, in tantam furoris audaciam modernis temporibus inciderunt ut quo magis contumelias, dampna, et opprobria personis ecclesiasticis et rebus earum intulerint eo magis congaudent et in hoc potissime gloriantur. 
Heu miseri et infelices et in tenebris ambulantes.
Nonne deus pater noster est qui nos creavit, ecclesiaque mater que nos in baptismo regeneravit?
Nonne in canone cautum reperitur: Qui abstulit patri aut matri aliquid dicetque hoc peccatum non esse homicidii particeps est. 
Ergo qui pecunias ecclesie rapit, aufert, et defraudat homicida est. 
Nonne miserabilis insanie esse cognoscitur si filius patrem, discipulus magistrum sibi subiugare conetur et iniquis obligationibus illum sue potestati subicere a quo credit non solum in terra sed etiam in celis sese ligari posse et solvi? 
Quapropter in virtute sancte trinitatis firmiter inhibemus ne quisquam laicorum clericum cuiuscumque conditionis vel ordinis capere vel incarcerare presumat aut aliter in eum manus inicere temere violentas, cum scriptum sit: Nolite tangere christos meos et in prophetis meis nolite malignari, quod de prelatis ecclesiarum intelligimus esse dictum, nisi pro ipsius clerici captione velud excommunicati scripserimus seu pro crimine furti, homicidii, aut consimili enormi delicto capiendus fuerit tanquam violator pacis domini regis et regni. 
Quod si quis clericum aliter capere, detinere, et incarcerare presumpserit, aut in eum manus inicere violentas, ipsum candelis accensis, pulsatis campanis, in singulis ecclesiis archidiaconatus in quo huiusmodi sacrilegus conversatur excommunicatum a canone tamdiu publice precipimus nuntiari donec hanc iniuriam passo satisfecerit competenter et cum nostrarum testimonio litterarum ad sedem apostolicam venerit absolvendus.
Item quia quidam laici proprios terminos excedentes, inter sacrum sanctuarium et prophanum minime distinguentes, solummodo quod sacrum est a manibus pontificum consecratum sanctuarium appellant, dum ecclesiam et ipsius cimiterium sanctuarium tantum mendaciter asseverant. 
Quorum assertioni nedum civilis verum et canonica sanctio liquido contradicit dum inquit: Nulli licet ignorare omne quod domino consecratur sive fuerit homo sive animal sive ager vel quicquid fuerit semel consecratum sanctum sanctorum erit domino et ad ius pertinet sacerdotum. 
Propter quod inexcusabilis erit omnis qui a domino et ecclesia cui competunt aufert, vastat, invadit, et eripit; et usque ad emendationem ecclesieque satisfactionem ut sacrilegus iudicetur et si emendare noluerit excomunicetur. 
Depellenda est etenim illius usurpationis contumelia, ne predia usibus celestium secretorum dicata a quibusdam irruentibus vexentur. 
Quod si quis presumpserit, ut sacrilegus iudicetur.
Hinc est quod omnes illos qui nedum clericorum personas sed res eorum mobiles seu se moventes intra ecclesiam vel ipsius cimiterium aut in agro ad ecclesiam pertinente vel alibi absque causa rationabili rapiunt, capiunt, et abducunt ipsis invitis quorum sunt bona, nisi celeri restitutione sibi prospexerint, ut inimicos dei et ecclesie ac sacrilegos excommunicamus et a sancte matris ecclesie liminibus sequestramus, necnon ad bonorum ipsorum liberationem procedi precipimus iuxta formam superius traditam. 
Quicumque pro eo quod clerici aut laici causam spiritualem, utputa super violenta manuum iniectione in clericum, ubi agitur ad correctionem, rebus promissis ob matrimonium contrahendum, decimis, oblationibus, mortuariis, lesione fidei vel iuramenti, et ceteris huiusmodi que de iure vel consuetudine ad forum ecclesiasticum pertinent, in foro ecclesiastico fuerint prosecuti, ipsos ad forum traxerint seculare, necnon et iudex secularis qui eos ob hoc gravare presumpserit, nisi post trinam ammonitionem a gravamine destiterint inferendo et satisfecerint de illata iniuria, consimili excommunicationis sententia innodamus; firmiter precipientes ut rei iudicate exceptionem iudices seculares admittant, rei dico cuius cognitio ad ecclesiasticum pertinet iudicem et ecclesiastici iudices similiter, cum de re iudicata per iudicem secularem excipitur, admittere non postponant ubi iura canonica non repugnant. 
(43) De excommunicationum sententiis cum deliberatione promulgandis. 
Ecclesiarum prelati qui claves Petri gestant in manibus prudenter attendant quanta sit eis a Christo commissa potestas ligandi atque solvendi. 
Non enim, ut ait Chrisostomus, homo est qui ligat sed Christus qui hanc potestatem dedit, et dominos fecit homines tanti honoris. 
Et cum excommunicatio eterne mortis sit dampnatio, nec nisi pro mortali debeat imponi crimine, ac illis dumtaxat qui aliter corrigi nequeunt, in ipsa ferenda iudices oportet esse peritos, ut cum deliberatione provida et maturitate debita ipsas studeant promulgare.
Nam si quis fidelium excomunicatur iniuste, ei potius oberit qui ipsam tulit quam ei qui ipsam iniuriam patitur. 
Cunctis ergo subditis nostris iurisdictionem habentibus et ceteris omnibus quibus de ipsis in hoc commissa est potestas districte precipimus ut cum ipsos oporteat in aliquem proferre sententiam sibi precaveant ne absque causa rationabili et trina monitione premissa et presentibus personis per quas si necesse fuerit possint monitiones probari ipsam promulgare presumant, sicut statutum novimus in consilio generali. 
Hanc autem causam expresse conscribant et ipsam sententiam proferant in scriptis, cuius copiam tradant excommunicato infra mensem a die sententie si fuerint requisiti; et hec eadem in suspensionis et interdicti sententiis observari precipimus, sicut in alio consilio novimus esse cautum. 
Qui preter hanc formam quemquam excommunicare presumpserint, et super hoc convinci contigerit, penis expressis in prefatis consiliis se noverint subiacere; quas faciemus dante domino firmiter observari. 
Quia vero communicantes scienter cum excommunicatis innodantur simili sententia ipso iure, per quam sacramentorum participatione privantur, precipimus quod excommunicati a singulis artius evitentur, ut ne quisquam cum ipsis cibo, potu, osculo, salutatione, locutione, oratione, aut quovis alio genere communionis communicare presumat, nec in foro ecclesiastico aut civili, postquam de eorum excommunicatione per patentes literas constiterit, excommunicati ad agendum nullatenus admittantur, sed a cunctis legitimis actibus repellantur donec fuerint absoluti et super hoc literas exhibuerint testimoniales. 
Quicumque autem excommunicatum ad agendum aliter admiserit, auctoritate presentis synodi sacrosancte excommunicamus eundem, quem sic ligatum, cum de hoc constiterit, precipimus publice nuntiari. 
Ut pretextu ignorantie excusationis causa omnibus auferatur, sacerdotibus parochialibus firmiter iniungimus quod cum in ecclesiis maior aderit populi multitudo, accensis candelis, pulsatis campanis, excommunicatorum nomina et excommunicationum causas ac qua auctoritate fuerint sic ligati omnibus innotescant.
(44) Ne quis in propria causa quemquam excomunicet vel suspendat. 
Quemadmodum non decet ita nec licet quemquam sibi ipsi esse iudicem vel in propria causa ius sibi dicere.
Statuimus igitur ut nullus pro proprio debito vel pro iniuria persone sue illata quemquam propria auctoritate suspendere vel excommunicare presumat; alioquin et debitum amittat et pro iniuria quam intulit ab iniuriarum cadat totaliter actione, alteri parti super iniusta sententia salva nichilominus questione. 
Licebit tamen prelatis ecclesiarum iurisdictionem habentibus in ipsos quos eorum iurisdictionem notorie impedire contigerit, prehabita competenti monitione, suspensionis et excommunicationis sententias promulgare, cum in ius dicendo non tam suam quam publicam excerceant utilitatem. 
Licebit igitur ecclesiarum rectoribus, vicariis, et capellanis parochialibus pro mortuariis, decimis, oblationibus, instauro ecclesie, ac aliis iuribus ecclesie sue iniuste detentis, in quorum possessione
notorium est suas ecclesias extitisse, per semetipsos, trina tamen monitione premissa, nominatim suspendere et excommunicare detentores, cum in hoc casu non iniuriam suam nec sibi debitum sed ecclesie sue potius prosequi videantur.
(45) Ut absque libelli donatione in causis minimis procedatur. 
Considerantes in causis minimis iuris solempnitatem non esse per omnia observandam, que breves lites alio nomine appellantur, eo quod in ipsis breviter sit procedendum et summarie debeant terminari, nec pro exiguis rebus maximas attritiones homines sustinere, statuimus quod in pecuniariis causis, in quibus litis estimatio viginti solidos non excedit, absque libelli oblatione cum celeritate debita procedatur, sicut de consuetudine hactenus in nostra diocesi novimus observatum. 
Volumus tamen ut in illis factum ita dilucide exprimatur ut sciatur qualis agenti competat actio et defensio ipsi reo. 
(46) Ut omnibus libere liceat appellare et suas prosequi appellationes. 
Appellationis remedium non ad defensionem iniquitatum sed innocentie presidium novimus institutum. 
De quo in canonibus cautum reperimus ut omnis oppressus libere sacerdotum, si voluerit, appellet iudicium, et a nullo prohibeatur sed ab aliis fulciatur libenter et audiatur. 
Item, a quibuscumque ecclesiasticis iudicibus ad alios iudices ecclesiasticos, ubi est maior auctoritas, provocatum fuerit, audientia non negetur. 
Ex quo patet istud ius omnibus esse comune, statuendo precipimus ut archidiaconi et eorum officiales ac ceteri subditi nostri ordinariam iurisdictionem habentes appellationibus ab ipsis ad nostram audientiam interpositis, sicut decet, deferant reverenter, appellantibus vel suis nullam ob hoc inferentes molestiam vel gravamen, nec ipsos minis terreant ut ab appellationum suarum prosecutione desistant. 
Terminum prefigant appellantibus infra quem coram nobis vel officiali nostro comode comparere valeant, appellationes suas legitime prosecuturi; ac ipsis petentibus instanter concedant apostolos, in quibus, si a gravamine vel interlocutoria ab ipsis fuerit appellatum, appellationis causam exprimant, et, si ipsam non duxerint admittendam, cur hoc nobis expresse designent. 
Patienter etenim sustinebimus si eorum appellationes admisse non fuerint quorum excessus evidentia rei vel ipsorum confessione aut alio legitimo modo notorii fuerint et manifesti vel appellationes alias frustratorie fuerint evidenter. 
(47) De questoribus elemosinarum.
Quot errores quantasque abusiones elemosinarum questores hactenus predicaverunt populo christiano satis per orbem novimus divulgatum. 
Ipsi etenim, cum sint communiter ydiote vite pariter inhoneste, confingentes se peritos et vite sanctitatem exterius pretendentes, cum audacia quadam presumpta predicandi assumunt officium, qui nusquam divini verbi notitiam habuerunt; inter cetera erronea que proferunt mendaciter asserentes se habere multo plures et maiores indulgentias quam habeant, ut sic simplicium corda alliciant ad maiores elemosinas largiendas, quas postea in ebrietatibus et luxuriis in omnium conspectu prodigaliter consumere non erubescunt; unde evenit ut vere et fructuose indulgentie a nonnullis sepius contempnuntur. 
Quapropter prohibemus ne quisquam subditorum nostrorum questorem elemosinarum ullum admittat nisi literis nostris munitus existat, et tunc predicare minime permittatur. 
Sed capellani parochiales ipsius negotia et indulgentias, prout a literis papalibus vel nostris valeant elicere evidenter, plebi exponant fideliter; nec credant cedulis falsis quas ipsi sepius porrigunt, nisi cedule per nos prius fuerint examinate et approbate nostri impressione sigilli. 
Pecunia vero collecta usque ad proximum loci capitulum integra custodiatur; tunc per loci ordinarium fideli nuntio assignanda. 
Qui vero aliter eos admiserit vel ipsos predicare permiserit per nos vel officialem nostrum censemus graviter puniendum, nisi ipsis litteratorie potestatem concesserimus ampliorem. 
Cum vero ipsis contigerit indulgeri clerum posse convocare, quod cum minori cleri incomodo intelligimus esse concessum, statuimus quod huiusmodi convocationes alibi non fiant nisi in plenis locorum capitulis, in quibus clerus commodius poterit convenire et indulgentie concesse melius examinari.
(48) De reliquiis et veneratione sanctorum. 
Nonnunquam per malos sicut per bonos miracula facta scriptura sacra commemorat. Idcirco ad sacrosanctam Romanam ecclesiam, que per dei omnipotentis gratiam a tramite apostolice traditionis nunquam errasse probatur, in hoc dubio est recurrendum et ipsius expectandum decretum, ne quis hoc approbando quod ipsa reprobat a catholicis hereticus comprobetur. 
Idcirco in consilio generali provide novimus esse prohibitum ne quis reliquias de novo inventas publice venerari presumat nisi a Romano pontifice prius fuerint approbate. 
Quam prohibitionem inviolatam ab omnibus precipimus custodiri, statuentes ut nullus sanctorum reliquias venales exponat, sed nec lapides, fontes, arbores, ligna, vestes, seu res quascumque alias ut sanctas propter sompnium vel alia fictitia documenta aliqualiter veneretur, cum illud hereticam sapere pravitatem apostolica declarat sententia, et nulli licere docere aliud vel sentire quam Romanam ecclesiam, matrem omnium ecclesiarum et magistram, sequi viderit et tenere. 
Si qui autem contravenire presumpserint, nisi moniti suum deponant errorem, tanquam hereticos censemus graviter puniendos.
(49) De iudeis et eorum mancipiis. 
A iudeis regnum dei ablatum et datum genti iustitiam facienti scriptum in canonibus reperitur. 
Per quod liquet christicolas libertati donatos iudeosque subactos eorum perpetue servituti. 
Cum igitur scriptum sit: eice ancillam et filium eius; non enim erit heres filius ancille cum filio libere, nimis reputamus absurdum ut filii libere ancille filiis famulentur. 
Quapropter Lateranensis consilii statuta sequentes, districte prohibemus ne iudei sub optentu alendorum puerorum suorum neque pro servitio vel qualibet alia causa in domibus suis mancipia habeant christiana, ne forte per assiduam familiaritatem ad eorum perfidiam simplicium animos valeant inclinare. 
Sepe etenim malorum consortia bonos corrumpunt.
Christiani qui contra hanc prohibitionem venire presumpserint excommunicentur; iudei vero gravi subiaceant ultioni. 
Prohibemus insuper ne iudei publicis fungantur officiis, quorum pretextu christianis nimium sint molesti. Et2 quoniam cum eis sumere cibum non licet, inhibemus ne iudei ad christianorum vel christiani ad iudeorum accedant convivia. 
Item, si quis christianus infirmatus fuerit a iudeo non accipiat medicinam. 
Item, die Parasceves ostia et fenestras habeant clausa, quia christianis afflictis consueverunt illudere illo die. 
Item, prohibemus ne novas erigant synagogas, sed si veteres corruerint vel ruinam minentur ipsas reedificare, ita quod ampliores vel pretiosiores non faciant, ipsis satis novimus esse permissum. 
Ad hec districte precipimus ut iudei utriusque sexus super vestes exteriores duas tabulas laneas habeant alterius coloris ad pectus consutas, quarum latitudo duorum digitorum et longitudo quatuor sit ad minus, ut sic per diversitatem habitus a catholicis discernantur et dampnate commixtionis excessus inter hos et illos valeant evitari. 
Ne autem ecclesie parochiales per ipsos suis iuribus defraudentur, precipimus quod iudei de terris quas colunt decimas solvere vel possessionibus ipsis renuntiare, et pro domibus quas inhabitant parochialia iura ecclesie parochiali debita tribuere artius compellantur.
(50) De testamentis. 
Quamquam in iure canonico et longe amplius in civili de testamentis et legatis grandis et diffusus habeatur tractatus, propter simplices tamen, qui neutrius iuris girarunt volumina nec ipsorum habent notitiam, necessarium duximus super predictis, que in cotidiano sunt usu, utilia quedam statuere et prius statutorum refrenare prout possumus abusores. 
Cum igitur extremis decedentium voluntatibus favorem maximum impendere teneamur, statuimus ut nullus cuiuscumque status aut conditionis existat, clericum vel laicum, liberum vel etiam servum, de bonis que possidet tempore mortis libere testari impediat quoquo modo, sub pena excomunicationis quam impedientes decernimus incurrere ipso facto, cum quantum ad ea que tunc possidet liber quilibet censeatur, sicut de huius regni consuetudine hactenus est pacifice observatum.
Quandocumque igitur sano vel egroto, libero aut servo, suum placebit condere testamentum, statuimus ut pro rectore, vicario, vel capellano ecclesie parochialis confestim transmittat, ut in ipsius presentia et duorum vel plurium fidedignorum de omnibus bonis suis mobilibus portionem suam contingentibus disponat pro anime sue salute sicut sibi placebit et melius crediderit expedire, uxoris et filiorum, si quos habuerit, portionibus per omnia salvis, expensis funeris exceptis que ante omnem divisionem deduci statuimus de communi. 
Debita que debet testator solvantur similiter de communi. 
Portiones dividende inter predictas personas per omnia sint equales, ita ut pro una persona omnes filii computentur. 
Si vero testator alicui filiorum de propriis bonis prius sustentationem providerit et sit alius vel alii cui vel quibus minime sit provisum, statuendo prohibemus ut is cui provisio facta est et similiter testatoris heres, si tantumdem habeant ex provisione huiusmodi quantum foret sua portio si ad divisionem cum ceteris admitterentur, nullatenus ad portionem dividendam inter filios admittantur; sed eo quod est eis provisum a testatore vel successionis iure contenti remaneant, nec per ipsos aliorum portio diminuatur. 
Hec que de marito statuimus de uxore servari volumus si decedat. 
Que autem ad usum testatoris specialiter sunt parata, utputa equi et arma et cetera huiusmodi, vel que ad usum uxoris, utputa superlectilia, vestes muliebres, monilia, anuli, absque divisione utrique eorum precipua reserventur. 
Curet autem testator fideles et locupletes nostre diocesis et non aliene constituere executores, ac in scriptis, si fieri potest, suum condere testamentum.
Quod postquam factum fuerit claudat et cum sigillo proprio si habeat, alioquin alieno, protinus consignet; quod presentium sigillis illico faciat consignari, alioquin contra testamentum, solo testatoris sigillo signatum, de facili potest presumi, cum post mortem testatoris posset testamentum aliud fabricari et sigillo ipsius sicut alias consignari, prout audivimus fieri aliquando. 
Facto autem testamento nuncupativo vel in scriptis, et testatoris corpore tradito sepulture, ad loci ordinarium executores accedant, super testamento facto in scriptis fidem facturi tam de presentia consignantium quam de signis; super nuncupativo vero probationes dilucide monstrentur super omni eo quod testatorem asseritur voluisse et specialiter super omni relicto, ita quod inter testes executores nullatenus admittantur. 
Probato igitur testamento et per iudicem approbato, executores fidele conficiant inventarium in presentia fidedignorum ad hoc specialiter vocatorum, in quo omnia bona que defunctus habuit tempore mortis et que sibi debebantur et que debuit aliis conscribantur fideliter et expresse. 
Quo inventario facto, tam ipsi executores quam presentes eidem sua appendant sigilla; et donec ista fiant, que fieri precipimus infra quindecim dies si fieri potest a tempore sepulture, executores minime administrent. 
Cum ergo inceperint administrare, protinus uxori et filiis, si supersint, suas assignare studeant portiones. 
De portione vero contingente defunctum legata distribuant, debita eidem exigant, et exsolvant aliis debita ab eodem, ad que tam uxor quam filii tenentur contribuere pro rata portionis cuiusque. 
Sed ne eorum portiones propter timorem seu incertitudinem eris alieni ab executoribus diutius detineantur, statuimus quod es alienum, de quo constat, ante distributionem portionum ab executoribus deducatur; pro dubio vero et incerto, recepta ab ipsis uxore et filiis cautione ydonea de restituendo quantum legitime apparere poterit ipsos pro suis portionibus ad id teneri, executores suas concito liberent portiones.
Idem faciant legatariis de sibi relictis, sicut inferius plenius continetur. 
Et sic studiose suum curent excercere officium ut infra anni spatium nichil remaneat exequendum; alioquin, compoto de receptis reddito et expensis, ammoveantur omnino et eorum loco alii magis ydonei subrogentur, quod etiam fieri statuimus si prius suspecti probabiliter inveniantur. 
Et quoniam propter malitias executorum seu debitorum defuncti sive fraudes fictitiorum creditorum decedentium voluntates vix debitum sortiuntur effectum, cupientes in hac parte remedium quale possumus adhibere, auctoritate dei patris omnipotentis et presentis synodi sacrosancte excomunicamus omnes executores quocumque modo impedimentum prestantes vel aliter recusantes in foro ecclesiastico a defuncti creditoribus conveniri vel ipsis sicut decet inibi respondere; item, omnes illos qui scientes se obligatos defuncto patiuntur se per malitiam a suis executoribus conveniri et sic ipsis in probatione deficientibus per sententiam absolvantur, vel impedimentum quoquomodo prestant quominus in foro ecclesiastico ab executoribus defuncti libere valeant conveniri; item, omnes illos qui ab executoribus defunctorum in iudicio scienter exposcunt indebitum, et in sua petitione iniqua usque ad deffinitivam sententiam perseverant, quod a defunctis si superstites essent non peterent vel de iure petere non valerent. 
Ut autem executores circa suum officium exequendum promptiores reddamus pariter et attentos, volumus quod dum circa hoc laborant, de bonis defuncti expensas percipiant moderatas, cum suum officium sibi non debeat esse dampnosum, nec debeant propriis stipendiis militare. 
Quibus sub pena excommunicationis interdicimus ne per se vel interpositas personas absque fidedignorum presentia et rationabili pretio quicquam de bonis defuncti emere sibi invicem vel donare seu quovis alio titulo usurpare seu sibi retinere presumant, nisi quod eis relictum fuerit specialiter in testamento. 
Si vero contigerit parochianum nostrum hominem alterius diocesis sibi constituere executorem, ille ad huiusmodi onus nullatenus admittatur nisi de subditis nostris locupletes et ydoneos manucaptores inveniat de fideli inventario conficiendo, fideliter administrando, et ratiociniis reddendis cum ipsum vel suos manucaptores super hoc contigerit interpellari; ad quod etiam executores nostre diocesis per corporale sacramentum priusquam administrent precipimus obligari; omnibus executoribus interdicentes ut, cum verisimilis presumptio habeatur defunctum nimis fore eris alieni pondere oneratum, legatum nemini liberent nisi recepta prius a legatario sufficienti cautione de restituendo quantum legis falsidie ratio exposcit, alioquin, cum ad ratiocinia reddenda pervenerint, que supra errogaverint ipsis minime decernimus allocanda. 
Et quoniam cordi plurimum debet esse veritatis cuilibet amatori nequitiam reprimere falsariorum, nos presentis sancte synodi approbatione excommunicamus et excommunicatos publice denuntiamus omnes illos qui postquam testator condito testamento in fata decesserit testamentum aliud fabricare, aut preter testantis conscientiam quicquam addere vel detrahere testamento priori sibi vel aliis aliud ascribendo, seu fraudem quamcumque aliam committere contra testatoris presumpserint voluntatem. 
Et si quos tante fraudis reos inveniri contigerit, ipsos decernimus tanquam falsarios puniendos. 
Ut autem viris religiosis omnem evagandi materiam auferamus, quibus, omnibus ceteris derelictis, solius dei incumbit inherere ministeriis, statuimus ut nullus religiosus in nostra diocesi executionis onus aliqualiter in se suscipiat absque nostra licentia speciali. 
Si quis autem contra hanc prohibitionem nostram venire presumpserit, quod fecerit viribus careat, et ipse nichilominus iuxta nostre discretionis arbitrium graviter puniatur. 
In fine autem cuiuslibet testamenti hanc clausulam adici volumus generalem: Cetera omnia bona mea sive in rebus sive in nominibus fuerint debitorum in hoc testamento specialiter non expressa volo ut pro anime mee salute per manus executorum meorum in pios usus distribuantur, et quod creditoribus meis per manus eorundem similiter satisfiat. 
Si qui vero laicorum decesserint intestati de bonis eorum per locorum ordinarios taliter precipimus ordinari ut pro anima defuncti in pios usus totaliter erogentur. 
(51) Ut rectores post Mediam Quadragesimam decedentes libere legare valeant fructus autumpni sequentis. 
Sepe contingit nonnullos ecclesiarum rectores vitam ducere tam dissolutam ut cum ad vite finem pervenerint non habeant in bonis de quibus ecclesiarum suarum defectus tam in ornamentis quam in domibus valeant reparari vel creditoribus suis de eo satisfieri quod sibi debetur. 
Quapropter laudabilem nostre diocesis consuetudinem approbantes, statuimus ut quilibet beneficiatus nostre diocesis, si die dominica in Media Quadragesima quacumque hora vel postea decesserit, fructus beneficii sui subsequentis autumpni liberam legandi habeat potestatem, feno, prato, pastura, et cisera de dominico ecclesie dumtaxat exceptis, que, cum ad annum sequentem pertineant, ipsa futuro rectori statuimus reservari. 
Et quoniam non est ferendus is qui lucrum amplectitur onus autem annexum contempnit, statuimus ut de omnibus predictis defectibus ac etiam ecclesie oneribus ordinariis et extraordinariis usque ad Mediam Quadragesimam sequentem per executores satisfiat ad plenum. 
Idem statuimus de quolibet qui fructus percipit autumpnales, ut quandocumque ante tempus predictum decedat, usque ad illud ad omnia onera teneatur. 
Si vero predicto die dominico vel post quis intestatus decedat, omnia bona intestati et etiam fructus sequentis autumpni in solutionem debitorum defuncti et predictorum defectuum supletionem ac in alios pios usus iuxta nostre discretionis arbitrium convertantur; ita quod circa suppletionem defectuum per quantum tempus illud beneficium tenuerit ratio habeatur. 
Idem fiat si ante predictum terminum quemquam contigerit decedere intestatum, ut in utroque casu testamenti et executorum faciamus suppleri defectum. 
Ab isto statuto parochialium ecclesiarum vicarios dumtaxat excipimus; nam, cum ipsi ex virtute prestiti sacramenti personalem residentiam facere teneantur congruum est, immo verius necessarium, ut fructus et obventiones vicarie sue protinus et cum integritate percipiant de quibus valeant sustentari. 
Idcirco de bonis defuncti vicarii que habuit tempore mortis et debita sua solvi precipimus et predictos defectus suppleri, ratione temporis considerata.
Preterea statuimus ut quocumque tempore anni quis decedat fructus terrarum, quas seminavit superstes, sibi cadant et in suos usus integre terminum convertantur, hoc excepto, ut si decedat ante supradictum sumptus, quos defunctus expendit in terris excolendis et seminandis, ipsius executoribus successor refundere teneatur. 
Successor vero, si quem capellanum stipendiarium invenerit ante terminum prenotatum sive post ipsum, si ydoneus fuerit, usque ad festum sancti Michaelis proximo sequens nullatenus ammovere presumat, sed sub eisdem conditionibus ipsum retineat quibus idem capellanus convenerat cum defuncto. 
Ne autem ecclesiarum vacantium terras iacere contingat incultas, statuimus ut per locorum decanos fideliter excolantur, ita quod iidem decani a futuris rectoribus sumptus percipiant competentes, quos loci ordinarius moderetur si aliter inter se convenire noluerint.
(52) De mortuariis. 
Mortuariorum prestationem ex eo intelleximus salubriter sumpsisse initium quod pro decimis maioribus et minoribus ac ceteris iuribus parochialibus, per ignorantiam non solutis, lesis ecclesiis prestarentur, ut talis oblivio, procedens ex incuria non solventis, posset saltim per hoc apud districtum iudicem excusari.
Et quamquam ista provisio esset equaliter fructuosa omnibus christianis, quidam tamen, causam prestationis huiusmodi ignorantes, vel, quod deterius est, de salute propria non curantes, ipsam miserabiliter subtraxerunt, suam miseriam in posteros transmittentes, qua se nituntur modernis temporibus excusare quod nec ipsi nec maiores eorum hanc prestationem ullo tempore agnoverunt. 
O excusatio misera et infelix, que, dum fit in peccatis, suos ducit ad interitum excusantes. 
Unde sunt et alii, qui anime sue saluti provide consulentes, velud devoti ecclesie filii prestaationem ipsam agnoscunt, sicut maiores eorum hactenus agnoverunt; sicque contingit in una parochia solvi secundum melius averium pro defunctis et in alia penitus denegari. 
Ut igitur a palea triticum separemus, precipimus statuendo ut in parochia in qua talis solutio fieri consuevit nullus ab ea se valeat excusare, sed in eadem fiat prestatio uniformis, cum eadem ecclesia non debeat diverso iure censeri. 
Parochianos vero aliarum parochiarum monemus et hortamur in domino, ut spiritum assumentes consilii sanioris tam salubrem prestationem agnoscant decetero et de ea satisfacere studeant sicut ceteri in futurum.
Videntur namque rabie nephanda moveri qui de male detentis deo et ecclesie satisfacere tunc non curant quando quod debetur sibi nequeunt amplius retinere sed ipsius subbibunt iudicium cui in hac parte iniuriam intulerunt. 
In parochiis vero in quibus secundum melius averium dari hactenus consuevit, illud legandi, donandi, assignandive in alios usus omnem decedentibus interdicimus facultatem. 
In executores seu alios quoscumque detentores, nisi legitime moniti satisfecerint deo et ecclesie de eodem, excommunicationis sententiam precipimus promulgari.
Idem precipimus si sint aliqui qui secundum melius averium falso et nequiter asserant esse suum vel partem ipsius, ut per hoc ecclesiam suo iure valeant defraudare, quorum assertioni nullatenus est credendum nisi prius de suo titulo fecerint plenam fidem. 
Et quia aliquando accidit quod in bonis defuncti plura animalia inveniuntur in quibus aliqui asserunt se habere partes sicque nullum eorum in totum esse defuncti, statuimus quod, quamquam verum fuerit quod affirmant, si tamen defuncti partibus computatis partes collecte ad secundum melius se extendant, illud ecclesie liberetur, partiariis uno vel pluribus pro partibus suis ab executoribus defuncti primitus satisfactis. 
Et quoniam quidam domini, in diversis parochiis diversa domicilia possidentes, et in eisdem pro sue voluntatis libito equaliter commorantes, si in alterutra illarum parochiarum in fata decedant, dubitatur an illi ecclesie infra cuius limites decesserint integraliter vel alteri ecclesie pro indiviso mortuarium ipsius defuncti sit prestandum, dubitationem huiusmodi presentis synodi auctoritate enodantes, declaramus quod illa ecclesia ubi decessit et viaticum recepit mortuarium sibi debitum integraliter percipiat. 
Quod si talis dominus in aliena parochia ubi nullam terram possidet decedat, tunc illi ecclesie ubi larem fovit tempore mortis huiusmodi mortuarium integre sit prestandum. 
Cum autem decedens tanta laboraverit paupertate ut soluto ecclesie quod exigatur equivalens apud superstites nichil remaneat, precipimus quod cum de hoc constiterit nichil eo nomine exigatur nisi quod relictum ecclesie specialiter invenitur.
(53) De decimis. 
O mira et ineffabilis caritas dei nostri, qui licet in signum universalis dominii, velud ille cuius est terra et plenitudo eius etcetera, decimas et primitias sibi reddi precepit, non sibi sed sacerdotibus profuturas, ut illis sint cibus qui in domo sua sibi ministrant, iuxta illud Malachie prophete: Inferte omnem decimationem in orreum meum ut sit cibus in domo mea.
Idem tamen omnium dominus fructuum cunctorum largitor pro decima quam recipere dignatus est ipsam plene solventes quadruplici largitione remunerat beneficiorum: habundantia fructuum, sanitate corporis, indulgentia peccatorum, et regni celestis gratia premiorum. 
Nemo igitur pro avaritia tot amittat beneficia; sed quilibet decimas placabiles deo exsolvat, ut sint cibus illis quibus ipse pro suo cultu eas concessit, ne maledictionem incurrat quam idem dominus per os prophete protulit in non solventes. 
Quapropter ecclesiarum dispendiis et animarum periculis occurrere cupientes, universis parochianis nostris sub divini obtestatione iudicii precipimus ut de omnibus fructibus, totiens quotiens renovantur in anno seu in annis, ecclesiis parochialibus persolvere decimas integre non omittant, sumptuum expensis nequaquam deductis. 
Et quia decime debentur de omnibus que licite adquiruntur, precipimus quod nedum de segetibus decime persolvantur verum etiam pomis, pressoriis, arboribus, herbis ortorum, apibus, nutrimentis animalium, lana, lino, canabo, melle, columbariis, caseo, butiro, piscationibus, pannagiis, silva cedua, ruscis, mericis, feno, herba prati vendita, pastura vendita extraneis parochianis, nisi de animalibus ibidem pascentibus decima persolvatur, locatione boum facta extra parochiam locatoris, furnis, venatione, molendinis, granariis, absque sumptuum deductione, sed de fullonariis velud de negotiationis lucro decimam solvi precipimus, argentariis, metallariis, lapidicinis, de negotiationibus et artificiis et de instauro ecclesie, contraria consuetudine non obstante, ac de omnibus aliis bonis que secundum diversitatem locorum modis variis renovantur in anno. 
Nec pro decima pecunia recipiatur si ecclesia in hoc ledatur, sed in re ipsa de decima satisfiat, consuetudine contraria non obstante. 
Quia vero aliqui, ut audivimus, ut defraudent ecclesiam iure suo, asserunt partem prati pro decima feni ecclesie fuisse antiquitus assignatam, nisi hoc probaverint evidenter ipsos in sua assertione decernimus nullatenus audiendos.
Audivimus insuper quod in quibusdam locis consuetudo pessima inolevit, scilicet quod quidam laici integre solvere decimas contradicunt nisi prius sibi vel suis a rectoribus ecclesiarum convivia preparentur, ciroteceve seu quicquam aliud, quasi pro custodia decime, suis dentur servientibus. 
Nos vero hanc consuetudinem velud corruptelam ac iuri contrariam decernimus extirpandam, inhibentes sub pena excommunicationis ne tale quid exigatur amplius seu prestetur sed ecclesiarum rectores suos parochianos per ecclesiasticam compellant censuram ad prestationem debitam decimarum, predicta consuetudine vel alia consimili non obstante. 
Ad hec, quia propter appulsiones pecorum ad diversarum parochiarum pasturas plures et quasi inextricabiles questiones inter ecclesiarum rectores sepius oriuntur, nos, qui in pacis lenitate quiescimus dum subditorum paci prospicimus pariter et quieti, sic statuimus in hac parte, quod si oves a tempore tonsionis usque ad festum sancti Martini in una parochi depascantur et cubent, tunc decima lane, casei, et butiri ecclesie ipsius parochie persolvatur plene pro eodem tempore, quamquam postea ammoveantur et alibi tondeantur; vulgariter enim dicitur quod ante festum supradictum tantum crevit lana quantum crescet anno eodem. 
Et ne rector decima lane per ammotionem ovium defraudetur, precipimus quod priusquam oves ammoveantur a pascuis, rectori sufficienter caveatur de solvendo dictam decimam cum tempus advenerit tonsionis. 
Si vero oves a festo sancti Martini usque ad festum Purificationis beate Marie virginis in una parochia commorentur, decima agnorum illi ecclesie persolvatur, salva decima lane alteri rectori a cuius parochia ammote fuerint in forma quam diximus. 
Quod si a tempore tonsionis usque ad festum sancti Martini ad pascua diversa transferantur, quelibet ecclesia pro rata temporis decimam percipiat earumdem, ita quod si in una parochia per viginti dies vel citra morentur et non amplius, tam breve tempus in rata minime computetur. 
Decima vero casei seu lactis vaccarum et caprarum, si in una parochia cubant et pascantur, ibi plene solvatur; alioquin inter rectores pro rata temporis dividatur. 
Pullorum vero equorum, vitulorum, et edorum habita ratione ad loca diversa ubi gignuntur, eduntur, et nutriuntur, et ad moram quam traxerint in eisdem, inter rectores decima partiatur. 
Cum quis vero post festum sancti Martini oves occiderit, vel alias fortuito casu moriantur, de decima vellerum ecclesie satisfiat. Si autem oves extranee in alicuius parochia tondeantur, idem rector decimam lane conservet donec sibi constiterit alibi fuisse pro decima satisfactum. 
Et quia inter rectores ecclesiarum et suos parochianos contentiones sepe oriuntur, eo quod nonnunquam in dubium revocatur quid et quantum dari debeat pro decima quando lac propter vaccarum vel ovium paucitatem ut caseus inde fiat non sufficit, et similiter quando propter modicitatem vitulorum, agnorum, edorum, pullorum, porcellorum, aucarum, vellerum certa decima dari non potest cum decem capita minime inveniantur, nos certam regulam super hiis tradere cupientes, cum hoc locorum consuetudini relinquere potius esset litium augere materiam quam auferre, consuetudine per negationem in dubium revocata, statuimus quod pro quolibet agno, edo, et porcello infra numerum septennarium detur pro decima unus quadrans; si vero fuerint septem, pro decima detur unus, et in sequenti anno quod defecerit de denario numero in solutione decime allocetur. 
Pro quolibet vitulo infra predictum numerum detur obolus; si vero tot fuerint, pro decima detur unus, et sicut in casu priori fiat allocatio. 
Pro pullo vero detur denarius; si vero septem fuerint, detur unus sub forma consimili. 
Si fuerint septem auce, pro decima detur una; alioquin usque in annum sequentem decime solutio differatur.
Item pro lacte cuiuslibet vacce caseo deficiente detur denarius, pro lacte capre obolus, pro lacte ovis matricis quadrans. 
Ad hec, quia intelleximus quod quidam molendina habentes in minutis particulis, quasi granorum pugillis, et totiens, quasi singulis diebus, decimas de molendinis exsolvunt, unde evenit quod graviter in hoc ecclesia leditur, eo quod non patiuntur rectores habere ibi cistas ad suas decimas colligendas, nos sane considerantes particularem solutionem et exactionem non minima habere incomoda, statuimus quod in kalendis cuiuslibet mensis de decima molendinorum decetero satisfiat, vel saltim quod rectores habere cistas inibi permittantur in quibus decima reponatur, quam cum ipsis placuerit libere valeant asportare. 
Item quia quidam lac purum pro decima lactis, quod consuevit in caseo decimari, sicut hactenus est observatum in nostra diocesi de consuetudine approbata, ad ecclesiam deferunt malitiose et, quod sceleratius est, non invenientes ibi aliquem qui illud recipiat, in contumeliam dei et ecclesie coram altari proiciunt; quidam vero non sinunt rectores decimas libere colligere et asportare, sed equos et boves suos, etiam subiugatos, capiunt et imparcant, et decimas ipsas depascunt propriis animalibus et alienis; quidam autem decimas suas subtrahunt fraudulenter vel in odium rectorum deteriorant scienter; quidam etiam magnates, nedum rectores decimis percipiendis sed etiam iam perceptis fraudare conantes, nonnunquam suos tenentes plerumque alienos per minas impediunt et terrores, modo clam modo palam, ne a rectoribus decimas suas audeant comparare, ut per hoc rectores, emptores minime invenientes, ipsis magnatibus dumtaxat pro vili pretio decimas suas vendere compellantur aut alias dampnificentur; alii sequestra nostra et etiam archidiaconorum in decimis interposita infringere non formidant; alii in beneficiis ecclesiasticis absque canonica institutione per secularem potentiam se intrudentes vel procurantes intrudi decimas non suas violenter asportant seu faciunt asportari; nos omnes huiusmodi malefactores, complices et fautores eorum auctoritate dei patris omnipotentis et beati Petri principis apostolorum patroni nostri et approbatione presentis synodi sacrosancte excommunicamus, donec de commissis satisfactionem prestiterint competentem.
Dictos vero intrusores, qui quod per iudicis officium petere debebant invadere presumpserint, preter dictam excommunicationis sententiam, quam ipsos incurrere volumus ipso facto, penis in sacris canonibus et precipue in consilio domini Ottoboni quondam legati in Anglia contra intrusores editis et statutis decernimus subiacere. 
(54) De oblationibus. 
Quoniam fidelium oblationes non solum a constitutionibus sanctorum patrum sed a lege divina sumpserunt originem, ad quarum prestationem parochianus quilibet obligatur, statuimus quod omnis adultus, videlicet quatuordecim annorum, quater in anno, die scilicet Natalis domini, Pasche, festi sancti loci, et festi dedicationis ecclesie sue parochialis, vel festi Omnium sanctorum si talis alicubi vigeat consuetudo, ecclesiam suam parochialem suis oblationibus veneretur, nisi fuerit parochianus alicuius capelle a matrice ecclesia dependentis, cui capelle a suis parochianis similem statuimus impendi honorem. 
Statuimus insuper quod obventiones et oblationes, quas fieri contigerit in capellis ubi matrix ecclesia religiosis est appropriata personis, non ipsis religiosis cedant sed vicariis dumtaxat inibi canonice institutis. 
Quia vero ecclesia Exoniensis mater est omnium ecclesiarum nostre diocesis, omnibus parochianis nostris per parochiales presbiteros solicite precipimus suaderi ut in signum debite subiectionis oblationes suas pentecostales ad ecclesiam antedictam deferant, vel saltim per suos presbiteros parochiales transmittant. 
Ut autem ad id ipsorum corda cautius et facilius inducantur, ipsis parochialibus presbiteris districte precipimus ut indulgentias benefactoribus ecclesie predicte concessas per tres dies ante festum Pentecostes proximos et solempnes suis parochianis exponant, oblationes quas fieri contigerit recipiant, et ipsas secum deferant ad locum ubi processiones pentecostales conveniunt, una cum propriis oblationibus ad quas ex more tenentur, collectori ad hoc dato integre et fideliter reddituri.
(55) De statu et regularibus observantiis religiosorum ad presens aliquid decernere seu diffinire nobis videtur supervacuum et onerosum potius quam fructuosum.
Per regulas etenim quas profitentur, insuper sanctorum patrum decreta, consilium domini Ottoboni quondam legati in Anglia, statuta provincialia, et correctiones quas facimus circa personas eorum in visitationibus nostris quasi singulis annis satis poterunt informari qualiter in ordine suo et observantia regulari quilibet debeat conversari. 
Que autem in presenti synodo sunt salubriter instituta ab omnibus subditis nostris precipimus observari inviolabiliter, nobis et officiali nostro interpretatione super dubiis si emerserint reservata. (56) 
De sententiis excomunicationum.
Ut autem subditorum nostrorum saluti cautius prospiciamus, ne excommunicationum sententias per ignorantiam incurrant aliqualiter ipso facto latas, excommunicationum sententias tam in Oxoniensi consilio per dominum Stephanum quondam Cantuariensem archiepiscopum quam in consilio Londoniensi per dominum Ottobonum quondam legatum in Anglia presenti synodo duximus inserendas. 
In Oxoniensi consilio excommunicantur omnes illi qui malitiose ecclesias suo iure privare presumunt, aut per malitiam libertates earumdem infringere vel perturbare contendunt. 
Item, omnes illi qui pacem et tranquillitatem domini regis et regni iniuriose perturbare presumunt et qui iura domini regis contendunt detinere.
Item, omnes illi qui scienter et prudenter falsum perhibent testimonium vel perhiberi procurant, vel etiam qui tales testes scienter producunt vel subornant in causa matrimoniali, ubi scilicet agitur contra matrimonium vel ubi agitur ad alicuius exheredationem.
Item, advocati omnes qui in causis matrimonialibus malitiose exceptiones opponunt, vel opponi procurant, ne matrimonia vera debitum sortiantur effectum, vel contra iustitiam processus cause diutius suspendatur.
Item, omnes illi qui gratia lucri, odii, vel favoris, vel quacumque alia de causa crimen imponunt alicui, cum infamatus non sit apud bonos et graves, ut sic ei purgatio indicatur vel alio modo gravetur. 
Item, omnes illi qui vacante ecclesia malitiose opponunt vel opponi procurant patronatus questionem, ut sic verum patronum illius ecclesie illa vice defraudent. 
Item, omnes illi qui gratia lucri vel odii vel alias contempnunt exequi mandatum domini regis contra excommunicatos, claves ecclesie contempnentes. 
In consilio Londoniensi excomunicantur omnes illi qui aliquem ad ecclesiam, cimiterium, vel claustrum confugientem inde abstrahunt violenter vel ei victum necessarium prohibent exhiberi, vel qui res alienas in locis predictis depositas violenter asportaverint vel fecerint asportari, aut abstractionem, prohibitionem, vel asportationem factam suo nomine vel a familiaribus suis ratam habuerint, aut abstrahentibus, prohibentibus, vel asportantibus publice prebuerint vel occulte auxilium, consilium, vel consensum. 
Item, omnes illi qui de domibus, maneriis, vel grangiis, vel aliis locis ad archiepiscopos, episcopos, vel alias personas ecclesiasticas vel ad ipsas ecclesias pertinentibus, preter dominorum voluntatem vel custodum rerum earundem consumere vel auferre aut tractare presumunt, nec donec satisfecerint absolvantur. 
Item, omnes illi qui pro impedimento paci vel compositioni litigantium obiciendo quicquam receperint donec sic receptum restituant donatori. 
Item, excommunicati sunt ab archiepiscopis et episcopis Anglie omnes illi qui veniunt aut faciunt contra novam cartam, que sententia per sedem apostolicam pluries est confirmata. 
Has excommunicationum sententias sic provide promulgatas, necnon et nostras quas supra in criminosos tulimus et rebelles, prima dominica in Adventu domini, dominica in Septuagesima, et dominica proxima ante festum beati Petri ad vincula intra missarum solempnia cum maior populi aderit multitudo candelis accensis campanis pulsatis in singulis ecclesiis parochialibus nostre diocesis per locorum presbiteros et per decanum christianitatis Exon. in predicto festo beati Petri in cathedrali ecclesia Exon. precipimus solempniter publicari. 
Ne autem per temporis lapsum presentium statutorum depereat memoria sed recens omni tempore habeatur, precipimus quod in quolibet archidiaconatu in proximis capitulis ante festum sancti Michaelis et post Pascha celebrandis presens synodus singulis annis solempniter publicetur; ecclesiarum rectoribus et vicariis nichilominus precipientes ut citra festum sancti Michaelis in ecclesiis suis, sicut supradiximus, ipsam habeant scriptam, et tam ipsi quam ceteri sacerdotes parochiales totiens illam respiciant et revolvant donec quasi cordetenus eam intelligant et sciant pandendam laicis facilius exponere in vulgari, ut ea que in presenti synodo pro communi utilitate statuimus tam prelati quam subditi sciant et valeant observare.
Quibus ea observantibus salus sit et vita eterna in Christo Ihesu domino nostro per infinita secula seculorum. 
Amen. 
Datum Exon., xvi kal. Maii feria quarta post dominicam qua cantatur Quasi modo geniti, anno domini millesimo ccmo octogesimo viimo et consecrationis nostre septimo.
