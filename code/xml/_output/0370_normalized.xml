<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Narbonne</title>
                <recordID>0370</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1374-04-15</origDate>
                <dateNotes/>
                <origPlace>Narbonne</origPlace>
                <diocese>Narbonne</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 370</p>
                <p>Year: 1374</p>
                <p>Month: 4</p>
                <p>Day: 15</p>
                <p>Circa: None</p>
                <p>DatingNotes: None</p>
                <p>Place: Narbonne</p>
                <p>Diocese: Narbonne</p>
                <p>Province: Narbonne</p>
                <p>CountryModern: France</p>
                <p>Latitude: 43.1836</p>
                <p>Longitude: 3.0042</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 26, col 587-608</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: 17 of the canons taken from Lavaur 1368; others drawn from other earlier gatherings</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>INter cunctas sollicitudines, que insident cordi nostro, pastorale officium nos astringit, ut super gregem Dominicum superna disposicione specialiter nobis commissum, illam que ars est artium habeamus precipuam, uidelicet curam et regimen animarum: ne illum lupus rapax, serpens antiquus, humani generis inimicus inuadat; eiusque sanguis, quod absit, de nostris manibus exquiratur.</p>
                    <p>Quantum enim nobis ex alto permittitur, debemus uirtutes inserere, pacem querere, scandala euitare, iurgiorum materiam amputare, iuraque illibata seruare, et intelligere super egenum et pauperem: quia obliuio eorum non erit et patiencia pauperum non peribit in finem.</p>
                    <p>Uoluntarios siquidem labores amplectimur, curis sollicitamur continis, et assidua meditacione pensamus, ut iuxta credite nobis dispensacionis officium, subditorum commodis, in quorum prosperitate utique letamur, iugi, quantum est nobis possibilis, sollicitudinis studio intendamus: ut in extremo et tremendo examine, ante tribunal eterni iudicis Iesu Christi filii Dei duplicatum talentum et creditum reportemus, et ad regnum Patris eius, cum benedictis et grege nobis commisso, peruenire feliciter ualeamus.</p>
                    <p>Igitur nos Petrus miseracione Diuina sancte prime sedis Narbonensis archiepiscopus et primas, Sicardus Biterrensis, Petrus Carcassonensis, Ioannes sancti Poncii Tomerarium, Arnaldus Electensis, et Hugo Agathensis, episcopi presentes, et procuratores uenerabilium fratrum nostrorum absentium Petri Magalonensis, Bernardi Uticensis, Ioannis Lodouensis, Petri Elnensis, et Ioannis Nemausensis, episcoporum, cum uenerabili capitulo nostro Narbonensi, in ipsa sancta nostra metropolitana Narbonensi ecclesia prouinciale concilium, ut iuris et moris est, et antiqui patres statuerunt et sanxerunt, celebrantes, cum procuratoribus aliorum eciam uenerabilium capitulorum nostrorum absentium, abbatibus, capitulis, prioribus, collegiis, et aliis plurimis personis ecclesiasticis, exemptis et non exemptis, eciam mendicantibus, et aliorum ordinum quorumcumque nostre Narbonensis prouincie, ad hec inuitatis, uocatis, et legitime citatis, tam auctoritate apostolica, quam nostra metropolitana, constituciones nostras infra scriptas pro subditorum nostrorum salute animarum, et profectu et quiete ecclesiastice libertatis, de eiusdem concilii unanimi consilio et assensu, ad laudem, honorem, et gloriam Diuini nominis, facimus, ordinamus, promulgamus, et ducimus promulgandas: quas, et contenta in eis, per omnes subditos nostros, et alios quoscumque in iurisdiccione nostra, et cuiuslibet ciuitatis et diocesis prouincie nostre Narbonensis, habitantes uel existentes, nunc et in perpetuum teneri uolumus irrefragabiliter et seruari.</p>
                    <p>CANONES.</p>
                </div>
                <div>
                    <head>Capitulum 1</head>
                    <p>CUm, testante Sapientis sentencia, salus sit ubi multa consilia, et copiam sani consilii nequaquam coartari expedit, sed extendi: idcirco sub uirtute sancte obedientie episcopis suffraganeis nostris iniungimus, ut cum uenire ad ipsa concilia, fuerint legitime impediti quo minus ad ea personaliter uenire possint, procuratores speciales uiros discretos et habiles destinare procurent.</p>
                    <p>Et idem faciant alii, qui ad dicta concilia consueuerunt, debent, et possunt euocari.</p>
                </div>
                <div>
                    <head>Capitulum 2</head>
                    <p>Item statuimus, quod quandocumque prouinciale concilium infra nostram prouinciam celebrari contigerit, ianitor aut quisuis alius officialis, cuius presencia in concilio memorato nequaquam necessaria seu opportuna existit, extra ianuam maneat: qui per presidentem eidem concilio deputetur.</p>
                </div>
                <div>
                    <head>Capitulum 3</head>
                    <p>Item si contingat aliquem prelatum, uel canonicum alicuiusuis metropolitane, cathedralis, aut collegiate, ecclesiarum de dicta prouincia, seu alium quemcumque, circa negotium aliquod nobis supplicare uel requirere: idem supplicans uel requirens, supplicacione uel requisicione sua propisita, recedere ac de concilio exire teneatur, dum concilium super peticione huiusmodi discutiet atque deliberabit.</p>
                </div>
                <div>
                    <head>Capitulum 4</head>
                    <p>Cum non passim quicumque sint admittendi uel deputandi ad ardua, sed industria in talibus sit diligentius exquirenda: presenti auctoritate concilii duximus statuendum, ut episcopi, abbates eis subiectos, ad synodos suas per censuram ecclesiasticam uenire compellant.</p>
                    <p>Uel si forsan legitimo impedimento detenti fuerint, quo minus personaliter ad illas acedere possint: procuratores destineant speciales, expertos, idoneos, et discretos, et de ipsorum ordinibus, si ibi sufficientes existant, cum patentibus et apertis litteris eorumdem.</p>
                </div>
                <div>
                    <head>Capitulum 5</head>
                    <p>Cum quidam, qui se dicunt apostolos, et religiosos se fingunt, extiterint suis exigentibus demeritis per sanctam sedem apostolicam excommunicacionis uinculo innodati: et post, dum per orbem incedunt uagabundi, in multis malis fuerint deprehensi, sintque periculosi homines circa fidem; uolumus, et eciam ordinamus, quod ubicumque infra nostram prouinciam inuenti fuerint, capiantur, et diocesanis, in quorum diocesibus capientur, remittantur examinandi, corrigendi, et eciam puniendi, ut iuris fuerit et eciam racionis.</p>
                </div>
                <div>
                    <head>Capitulum 6</head>
                    <p>Item, statuimus, quod ex quo per episcopum, uicarium, seu eius officialem, aut alium per eos seu eorum alterum deputatum, contra aliquem uel aliquos, excommunicacionis, suspensionis, uel interdicti sentencia fuerit promulgata et publicata; et exinde exigente rebellione ac inobedientie duricia per decem dies, extiterit solemniter et publice aggrauata: licitum sit eisdem, et ipsorum cuilibet, huiusmodi auctoritate concilii, ceteros episcopos et prelatos, uicarios et officiales eorumdem, requirere, ut ipsius sentencias, quarum tenores et clausas declarent in scriptis, in suis districtibus et diocesibus seruent, et faciant diebus ad hoc congruentibus publicari.</p>
                    <p>Et prelati, uicarii, et officiales alii, super hoc requisiti, obtemperare teneantur.</p>
                </div>
                <div>
                    <head>Capitulum 7</head>
                    <p>Statuimus quod nullus nostrum, nec prelatus quisuis alius, seu capitulum uel conuentus alicuius ecclesie cathedralis uel collegialis, prouincie nostre, uel aliqua alia singularis persona, eciam de ipso capitulo, uel collegio, seu conuentu, bailliuias, scribanias, seu alia beneficia ad nos seu dignitates, uel beneficia nostra, uel aliarum personarum ecclesiasticarum, spectancia, possit de cetero alicui persone concedere ad eius uitam, sed ad beneplacitum dumtaxat concedentis, uel concedentium eorumdem.</p>
                    <p>Concessio uero in contrarium facta, nullius ualoris existat.</p>
                </div>
                <div>
                    <head>Capitulum 8</head>
                    <p>Item uniuersos et singulos dominos temporales, senescallos, officiarios, iudices, et alios quoscumque, cuiuscumque status, preeminentie, uel dignitatis existant, qui bona apud edes sacras deposita uel reposita receperint, arrestauerint, saisiuerint, uel occupauerint, seu banniuerint, et qui scienter recipi, arrestari, et saisiri mandauerint, et qui scienter talia occupata, saisita, seu arrestata receperint, et qui in predictis scienter dederint publice uel occulte consilium, auxilium, uel fauorem, auctoritate presentis concilii excommunicamus, et excommunicatos ex nunc, ut ex tunc, haberi uolumus ipso facto, et excommunicatos precipimus publice nunciari.</p>
                </div>
                <div>
                    <head>Capitulum 9</head>
                    <p>Cum ob honorem Dei et cultus Diuini, ecclesie, maxime cathedrales, pulchris pollere debeant ornamentis: idcirco sacro approbante concilio statuimus, quod quilibet nostrum, scilicet nos archiepiscopus et episcopi suffraganei nostri, in uita unum cappellam integram de pulchris pannis nobilibus, ecclesie cathedrali, cui prefuerint uel presunt, conferre et dare, uel centum florenos auri pro eadem emenda relinquere, teneantur: et ad hoc sint eius bona quecumque obligata.</p>
                </div>
                <div>
                    <head>Capitulum 10</head>
                    <p>Desiderabiliter affectantes, ut parochiales ecclesie, que maternos imitantur affectus, piis in Domino suorum defunctorum parochialibus iuribus non priuentur: declarando statuimus, quod per illos, apud quorum ecclesias seu coemeteria, defunctos ipsos extra loca obitus transferendos deponi continget, de funeralibus et legatis eisdem parochialibus ecclesiis respondeatur, ac si in ipsis in quibus corpus est depositum sepulturam perpetuam elegissent.</p>
                </div>
                <div>
                    <head>Capitulum 11</head>
                    <p>Cum de iure dubium non existat, quin capientes et detinentes clericos, et mandantes capi absque licencia sui iudicis ecclesiastici, sint eo ipso maiori excommunicacione ligati; et mandantes seu detinentes huiusmodi, peccato peccatum accumulent, cum ipsos captos relaxant, suo iudici ecclesiastico remissione non facta: uolente peccata huiusmodi cohibere, et indemnitati libertatis ecclesiastice et iurisdiccionis ecclesie prouidere, inherentes uestigiis et statutis antiquis predecessorum nostrorum, et statuta eorum renouantes, uolumus et statuimus, quod si dominus temporalis, aut quiuis alius iurisdiccionem temporalem exercens, requisitus per curatum ecclesie, in cuius parochia clericus capietur, uel eciam detinebitur, seu per alium ecclesiastici iudicis nomine, libere, nulla facta financia seu composicione, et nil in persona uel habitu huiusmodi clerici immutato, clericum ipsum in habitu et tonsura clericali existentem non restituerit iudici ecclesiastico, seu deputato ab eo, ex tunc, absque alterius expectacione mandati, cessetur a Diuinis in parochia, in qua huiusmodi clericus capietur, et eciam in qua captus detinebitur: tamdiu et quousque idem clericus plene, decenter, et libere fuerit iudici ecclesiastico restitutus.</p>
                </div>
                <div>
                    <head>Capitulum 12</head>
                    <p>Item cum episcopus in quacumque parte sue diocesis iurisdiccionem spiritualem habeat, que esset delusoria, si non posset in loco quolibet ipsius diocesis, non exempto, libere exerceri: nihilo minus tamen nonnulli domini temporales, suique iudices, ac eciam alii iurisdiccionem exercentes temporalem, iudices ecclesiasticos impediunt, quo minus iurisdiccionem exerceant super causis tam criminalibus quam ciuilibus ecclesiasticis, quorum correccio, punicio, et cognicio, ad ipsum iudicem ecclesiasticum, tam de iure, quam eciam de antiqua et approbata consuetudine, noscitur pertinere, contra salutem animarum suarum iurisdiccionem ecclesiasticam impediendo: propter quod sentencias contra tales a iure et eciam a statutis prouincialibus promulgatas incurrunt.</p>
                    <p>Uolentes saluti animarum, et eciam libertati ecclesiastice salubriter prouidere, antiqua statuta super iis alias edita renouantes: excommunicamus tales, ut premissum est, iurisdiccionem ecclesiasticam impedientes, et in premissis, seu aliquo premissorum, delinquentes, ac in iis publice uel occulte dantes consilium, auxilium, aut fauorem: precipientes, eos excommunicatos publice nunciari, donec impedimenta huiusmodi amota fuerint cum effectu et beneficium absolucionis meruerint obtinere.</p>
                </div>
                <div>
                    <head>Capitulum 13</head>
                    <p>Item cum indecens et inhonestum sit, et periculosum existat, personis ecclesiasticis officium negociacionis exercere, et eidem inherere: statuimus et ordinamus, ut persone ecclesiastice a negociacionibus illicitis quibuscumque desistant.</p>
                    <p>Quod si non fecerint, ad arbitrium ordinarii sui puniantur: penis contra tales in iure expressis, in suo robore permanentibus quibuscumque.</p>
                </div>
                <div>
                    <head>Capitulum 14</head>
                    <p>Item cum secundum ius, racione officii detur beneficium, et racione beneficii quilibet Deo seruire teneatur; et ut intelleximus, sint nonnulli presbyteri, eciam curam animarum habentes, qui in anno vix unam Missam celebrant, in grande ipsorum animarum periculum et grauamen: idcirco uolumus, et presentis concilii auctoritate auctoritate statuimus, ut quicumque beneficium cum cura animarum obtinens, et qui in posterum obtinebit, ad minus in mense quolibet semel Missam celebrare teneatur, nisi ex causa sufficienti et legitima excusetur.</p>
                    <p>Per hoc autem non intendimus dispensare cum illis, qui ex institucione suorum beneficiorum, seu ordinacione, ad plurium Missarum celebracionem sunt adstricti.</p>
                </div>
                <div>
                    <head>Capitulum 15</head>
                    <p>Item cum peccatum sit laxare linguam in blasphemiam Dei, et redemptoris domini nostri Iesu Christi, sancti Spiritus, beateque Marie semper uirginis, et sanctorum; et sint nonnulli, ut intelleximus, qui in Deum Patrem, et in unicum eius Filium dominum nostrum Iesum Christum, ac Spiritum sanctum, beatamque Mariam semper uirginem, seu sanctos eius, blasphemiam proferre non uerentur, quod cedit in ipsorum blasphemantium animarum non modicum periculum et grauamen, et scandalum audientium: idcirco hoc sacro approbante concilio statuimus et ordinamus, ut curati infra nostram prouinciam constituti, diebus Dominicis parochianos suos utriusque sexus moneant et exhortentur, ut a blasphemiis abstineant, si indignacionem Dei Patris, et eius Filii domini nostri Iesu Christi, et beate Uirginis gloriose, et ulcionem nostram uoluerint euitare.</p>
                    <p>Quod si predictis monicionibus non obtemperauerint, sed in blasphemiam in Deum Patrem, seu eius Filium, et Spiritum sanctum, beatam Mariam semper uirginem, seu sanctos Dei, linguam laxare presumpserint: ex tunc auctoritate presentis concilii penis iuris subiiciantur, que per ordinarium ecclesiasticum execucioni demandentur.</p>
                    <p>Et si clerici fuerint, ad arbitrium ordinarii acrius puniantur.</p>
                </div>
                <div>
                    <head>Capitulum 16</head>
                    <p>Item cum secundum sanctorum patrum tradiciones, iuris ordo confundatur, quando sua iurisdiccio cuique non seruatur; et cum secundum ius commune ad nos et suffraganeos nostros in nostris ciuitatibus et diocesibus spectet et pertineat cognoscere de blasphemiis, et blasphemos secundum canonicas sancciones uel alias, prout expediens fuerit, punire: hinc est, quod presenti sacro concilio approbante, statuimus et ordinamus, ut curati nostre prouincie diebus Dominicis moneant, et exhortentur omnes parochianos suos utriusque sexus ad Diuina congregatos, ut quicumque qui audiet aliquem seu aliquos, aliquam seu aliquas, linguam suam publice laxantem seu laxantes in blasphemiam Dei, eiusque filii domini nostri Iesu Christi, Spiritus sancti, et beate Marie semper uirginis et sanctorum, blasphemiam et nomen blasphemantis, infra XV. dies a die prolacionis blasphemie officiali illius diocesis, seu eius locum tenenti, in qua blasphemia dicta fuerit, reuelet et reuelent.</p>
                    <p>Quod si non fecerint, contra scientes et non reuelantes, et contra blasphemantes predictos, et eorum quemlibet, procedetur ut iuris fuerit et eciam racionis.</p>
                </div>
                <div>
                    <head>Capitulum 17</head>
                    <p>Item recolentes, nos dudum in generali et prouinciali concilio nostro pridem celebrato Bitteris statutum fecisse subscriptum, negligenciam suffraganeorum nostrorum et eorum uicariorum et officialium redarguentes in hac parte: id precipimus et mandamus uniuersis et singulis suffraganeis nostris, et eorum uicariis et officialibus, auctoritate presentis concilii, ut dictum statutum, quod eciam in presenti nostro sacro concilio renouamus, execucioni demandent, et demandari faciant et publicari per cappellanos eis subiectos, quilibet in suis ciuitate et diocesi, saltem bis in anno, et circa obseruanciam eius inuigilent.</p>
                    <p>Cuius statuti tenor sequitur, et est talis.</p>
                    <p>[1] Item conciliorum prouincialium, per predecessores nostros Narbonenses archiepiscopos eorumque suffraganeos olim factorum, uestigiis inherentes, et certa in aliquibus eorumdem contenta, pro qualitate et condicione temporum, prout melius nobis uisum est expediens, temperantes, et eciam moderantes: hoc sacro approbante concilio statuimus, et eciam ordinamus, quod quicumque, cuiuscumque condicionis aut status existat, qui scienter et temere quascumque res, bona, possessiones aut iura mobilia et immobilia aut se mouencia, que tamen mobilia, seu se mouencia ualorem XX. solidorum monete Turonensis communi estimacione excedant, ecclesiarum secularium seu regularium, aut quorumcumque religiosorum seu piorum locorum, siue personarum ecclesiasticarum, inuadere, occupare, rapere, aut personas ecclesiasticas, seu earum domos quas inhabitant, inuadere, ferrare, seu uiolenter expugnare uel aperire presumpserint, nisi infra VI. dies a tempore inuasionis, occupacionis, rapine, clausure, ferrature, expugnacionis, et aperture huiusmodi, satisfaccionem et emendam plenariam fecerint de premissis: si persona singularis fuerit, tam ipsa persona, quam quecumque alia in premissis dans auxilium, consilium, uel fauorem, excommunicacionis; si uero uniuersitas fuerit, interdicti sentencias auctoritate presentis concilii ipso facto incurrant.</p>
                    <p>Quod si predicti infra dictos VI. dies satisfaccionem de premissis non fecerint competentem: ex tunc nos ordinarii predicti, uicarii, seu officiales nostri, et nostrum quilibet in sua ciuitate et diocesi, ubi predicta attentata fuerint, postquam eis constiterit de premissis, ubi ea notoria non fuerint, super quo quilibet nostrum ordinariorum, uicariorum, et officialium, cognitor et executor legitimus censeatur, potestatemque habeat cognoscendi, summarie eciam et de plano, absque strepitu iudicii et figura, ubi ex mero officio procedetur.</p>
                    <p>Si uero notoria extiterint: procedendo in eis sicut est de iure in notoriis procedendum, denuncient seu faciant excommunicatos publice nunciari, et eciam interdictos.</p>
                    <p>Et nihilo minus ad requestam diocesanorum, uicariorum, uel officialium suorum, in quorum diocesi predicta commissa fuerint, ceteri ordinarii et officiales dicte prouincie nostre, prefatos excommunicatos et interdictos et aggrauatos, si aggrauati fuerint, in locis suarum ciuitatum et diocesum de quibus requisiti fuerint, faciant publice nunciari. [2]</p>
                </div>
                <div>
                    <head>Capitulum 18</head>
                    <p>Ut Misse et alia Diuina officia cum puritate conscientie celebrentur, et ne propter defectum confessorum ea omitti contingat: indulgemus, quod quilibet presbyter possit, quoties indigebit seu opportunum fuerit, cuilibet sacerdoti idoneo, eciam non curato, sua confiteri peccata, et absolucionis beneficium recipere ab eodem: preterquam de casibus ordinariis reseruatis.</p>
                </div>
                <div>
                    <head>Capitulum 19</head>
                    <p>Si propter Christum sanctis eius reuerencia impendi precipitur: quanto magis colendum est ueneracione precipua sacratissimum corpus eius, qui sanctos sanctificat, ac caput est sanctorum omnium et corona [3].</p>
                    <p>Hoc utique corpus, quod ipse solus pro nostra reconciliacione in ara crucis hostiam obtulit Deo Patri, quotidie in ecclesiasticis aris pro uiuis et mortuis in illius passionis memoriam immolatur.</p>
                    <p>Statuimus igitur et iubemus, quatenus omnes et singuli priores, rectores, atque uicarii ecclesiarum, nostrarum ciuitatis et diocesis ac prouincie, parochianos suos, presertim in Missarum solemniis, inducere studeant, ut huiusmodi sanctissimo corpori, cum per presbyterum defertur infirmo in uiaticum ministrandum, reuerenter assurgant, illudque deuote sequantur, ac cum luminarium adhibicione honorent.</p>
                    <p>Et ut ad hoc alliciantur uehementius spiritualium stipendiis premiorum: omnibus qui sanctissimum corpus ipsum sequentur sine lumine, diurno tempore uel nocturno, XX. dies; omnibus uero cum luminaribus dictum sacratissimum corpus sequentibus, uel luminaria mittentibus, de die, XXX. de nocte uero, XL. dierum indulgenciam de iniunctis eis penitentiis, dummodo uere penitentes et confessi fuerint, uel infra quindecim dies inde tunc frequentes existant, misericorditer in Dominio relaxamus.</p>
                </div>
                <div>
                    <head>Capitulum 20</head>
                    <p>Cum iustitie ius suum cuique tribuenti et ministris ipsius ac reipublice plurimum detrahatur, si processus ipsorum ministrorum contingat iniquorum machinacionibus impediri: nos uolentes talium iustitie cultum impedire nitentium ausus temerarios timore discipline ecclesiastice cohibere, prouisione presentis concilii duximus statuendum, quod si quis, cuiuscumque condicionis aut status existat, delegatos, subdelegatos, commissarios, nuncios, aut executores nostros uel suffraganeorum nostrorum, officialium et uicariorum, seu eorum loca tenentium, uel uices gerentium, ut litteras uel alias scripturas iudiciales, nostras, uel suffraganeorum, uicariorum, et officialium predictorum, deferentes, hac occasione uerberare, capere, detinere, occultare, carceri mancipare, uulnerare, aut interficere, mutilare, seu litteras uel scripturas predictas auferre, seu eas rumpere, cancellare, aut alias destruere quoquo modo, uel ablatas celare, seu deferentes compellere ad frangendum, uel, ut eorum uerbis utamur, ad manducandum litteras huiusmodi uel scripturas, aut qui predicta uel aliquid predictorum fieri procurauerint, aut facientibus dederint auxilium, consilium, uel fauorem, auctoritate presentis concilii excommunicacionis sententie subiaceant ipso facto: a qua, nisi prius iudici curie, cuius auctoritatem contempserint, et passo iniuriam, ac ceteris quorum interest, prout excessus exegerit atrocitas, satisfecerint, nullatenus absoluantur.</p>
                </div>
                <div>
                    <head>Capitulum 21</head>
                    <p>Ad reprimendam audaciam peruersorum clericos et personas ecclesiasticas diffidantium, seu procurantium diffidari, eorumque homines uel loca eorum, seu guerram facientium: presenti sacro approbante concilio statuimus, et eciam ordinamus, quod omnes et singuli clericos aut personas ecclesiasticas diffidantes, seu diffidari procurantes, aut eorum homines, uel loca, seu predictos clericos aut personas ecclesiasticas, precedente uel non precedente diffidamento quocumque, guerram facient, seu eosdem clericos aut personas ecclesiasticas, uel homines, siue dicta bona ipsorum, per modum guerre, seu hostiliter, aut alias cum turba, seu hominibus coadunatis, ex proposito inuaserint, damnificauerint, necnon omnes et singuli qui eis circa predicta dederint auxilium, consilium, uel fauorem, auctoritate presentis concilii excommunicacionis incurrant sentenciam ipso facto.</p>
                    <p>Et si prefatam excommunicacionis sentenciam per XV. dies a diffidacione guerre, et hostili impugnacione, et damnorum dacione, satisfaccione condecenti non facta, animo sustinuerint seu sustinuerunt indurato: ex tunc auctoritate presentis concilii, in eorum terris cessetur a Diuinis, si quas habent in prouincia nostra.</p>
                </div>
                <div>
                    <head>Capitulum 22</head>
                    <p>Statuimus, quod quecumque persona, que pro matrimonio clandestino solemnizando parochiam suam exiens, ipsum matrimonium solemnizauerit sine licencia iudicis, uel proprii sacerdotis, et qui in premissis presenciam suam associando exhibuerit, ipso facto excommunicacionis sentenciam incurrant, et tamdiu ut excommunicatus euitetur et eciam publicetur, donec ad arbitrium iudicis ecclesiastici, presbytero ecclesie parochialis satisfecerit, in cuius iniuriam hoc attentare presumpserit, et absolucionem meruerit obtinere.</p>
                </div>
                <div>
                    <head>Capitulum 23</head>
                    <p>De questoribus autem ecclesiarum, hospitalium, uel pontium, et aliorum quorumcumque, alias duximus statuendum, et statuimus presentis concilii auctoritate: quod sine nostris uel episcoporum litteris, aut uicariorum, aut officialium nostrorum, non recipiantur: et tunc ad predicacionem non admittantur, sed ad exposicionem ipsorum tantum que in nostris uel eorum litteris continentur.</p>
                    <p>Et si predicare presumpserint: taliter corrigantur, quod ceteris transeat in exemplum.</p>
                </div>
                <div>
                    <head>Capitulum 24</head>
                    <p>Item statuimus, et auctoritate presentis concilii ordinamus, quod in singulis diocesibus prouincie nostre, in hiemali synodo eligantur duo uiri ecclesiastici, quibus in sequenti synodo hiemali racio reddatur de receptis et leuatis per thesaurarium episcopi, uel quemcumque alium, ad recipiendum et leuandum pecuniam debitam per clerum sue diocesis, racione legatorum, nunciorum sedis apostolice, uel alia quauis causa, per ipsum episcopum deputatum, seu eciam deputandum.</p>
                </div>
                <div>
                    <head>Capitulum 25</head>
                    <p>Item ad nostrum peruenit auditum, quod nonnulli clerici soluti, et tam in minoribus quam in sacris ordinibus constituti, et eciam religiosi aliqui, sibi procurant donaciones rerum immobilium fieri in fraudem, ut bona sic eis donata, ad contribucionem talliarum laicorum pro rata non teneantur.</p>
                    <p>Nos igitur talibus fraudibus obuiare uolentes: hoc sacro approbante concilio prohibemus, ne huiusmodi donaciones in fraudem, ut premittitur, recipiant.</p>
                    <p>Quod si fecerint, uolumus et ordinamus, ut per iudicem suum ecclesiasticum, cum de predicta fraude sibi constiterit, ad solucionem talliarum pro rebus eisdem donatis compellantur.</p>
                </div>
                <div>
                    <head>Capitulum 26</head>
                    <p>Item statuimus, quod quicumque presbyter, cuiuscumque condicionis existat, eciam religiosus, nullum tam per statuta prouincialia aut synodalia, quam per litteras nostras seu suffraganeorum, uel alias excommunicacionis sentencia innodatum, seu interdictum, postquam sibi de excommunicacione seu interdicto constiterit, admittat ad ecclesiasticam sepulturam sine sui superioris licencia et mandato: uel probetur ipsum ab huiusmodi excommunicacionis seu interdicti sentencia fuisse absolutum.</p>
                </div>
                <div>
                    <head>Capitulum 27</head>
                    <p>Item statuimus, quod per quemcumque Christi fidelem prouincie nostre, pro statu domini nostri summi pontificis et ecclesie uniuersalis conseruando, ac eciam domini nostri regis, dicantur singulis diebus duo Aue Maria, et unum Pater noster.</p>
                    <p>Omnibus autem et singulis dicentibus, uere penitentibus et confessis, X. dies de iniunctis sibi penitentiis in Domino misericorditer relaxamus.</p>
                </div>
                <div>
                    <head>Capitulum 28</head>
                    <p>Cum multa sit diligencia per nostros predecessores prouisum casibus, qui solent in ciuitatibus et diocesibus nostre prouincie euenire, per constituciones legitimas prouinciales, que ab aliquibus minus debite obseruantur: hinc est, quod nos omnes constituciones prouinciales alias per predecessores nostros et per nos editas, approbamus, easque ad fratrum suffraganeorum nostrorum consilio unanimi et assensu, ex certa sciencia confirmamus, ac ipsa precipimus inuiolabiliter obseruari: nec per ista precedencia statuta in presenti concilio facta, aliis statutis obseruatis prouincialibus et synodalibus intendimus in aliquo derogare, nisi in quantum predictis essent contraria uel aduersa.</p>
                </div>
                <div>
                    <head>Footnotes</head>
                    <p>[1] quotacion marks in margin start here.</p>
                    <p>[2] quotacion marks in margin end here.</p>
                    <p>[3] &quot;!&quot; printed here.</p>
                </div>
            </div>
        </body>
    </text>
</root>
