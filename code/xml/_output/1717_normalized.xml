<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Tortosa</title>
                <recordID>1717</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1429-09-19</origDate>
                <dateNotes/>
                <origPlace>Tortosa</origPlace>
                <diocese>Tortosa</diocese>
                <province>Tarragona</province>
                <country>Spain</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1717</p>
                <p>Year: 1429</p>
                <p>Month: 9</p>
                <p>Day: 19</p>
                <p>Circa: None</p>
                <p>DatingNotes: None</p>
                <p>Place: Tortosa</p>
                <p>Diocese: Tortosa</p>
                <p>Province: Tarragona</p>
                <p>CountryModern: Spain</p>
                <p>Latitude: 40.812778</p>
                <p>Longitude: 0.523333</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Pedro de Fox</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: Barcelona, ACB, Cod. 26, ff. 60r-63v</p>
                <p>SourceOther: Zaragoza, Biblioteca General Universitaria, MS 14, fols 85v-95r; and others</p>
                <p>Edition: Grohe, Synode, 151-65</p>
                <p>EditionOther: Aznar Gil, Concilios y Sinodos, 517-40;  Villanuno, Summa conciliorum III, 213-34</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Decet uite ecclesiastice professores tanto pre ceteris honestate pollere, quanto a uulgari populo segregati, dei sunt in fortem assumpti, ut in domo domini familiaribus obsequiis insistentes, morum compositores et honestatis ceteris de se prebeant speculum et exemplum.</p>
                    <p>Hinc est, quod circa clericorum uitam moribus adornandam, et honestatem gestu, actu, et habitu exhibendam, et ab indecencibus secularum rerum negociis clericos sequestrandos tam a iure communi, quam per constituciones legatorum apostolice sedis, quam prouinciales et synodales plura fuerunt laudabiliter instituta, quorum multa presumptuosa transgressorum audacia saciauit.</p>
                    <p>Uniuersos igitur ecclesiarum prelatos propensius exhortamur, ut circa predicta per actuales execuciones rigidas et districtas, constituciones et iura predicta solerter studeant instaurare et clericos beneficiatos, aut in sacris ordinibus constitutos a procurandis et administrandis bonis uel negociis laicarum personarum penitus arceant.</p>
                    <p>Huic insuper adicimus sanccioni, quod nullus in sacro ordine constitutus aut religiosus, uel clericus ecclesiasticum beneficium obtinens, cuiuscumque dignitatis, status aut condicionis existat, publice uestiri audeat uestibus alterius panni, quam de lana uel staminis, non rubei uel uiridis coloris, et breuitate uel longitudine nimia non notandis, ut ad ultimum ultra tres digitos uestium longitudo non superet uestimenti, neque follraturas deferat pellium de marts, de fusinis, de uebres, de ludries, desquirols, aut uulpium, neque uestes fissas in lateribus ullo modo, neque eciam retro, preterquam in itinere constitutis, neque diploides, aut collaria uel manicas de panno serico, et quod, prelatis, doctoribus, magistris, licenciatis et nobilibus, et cathedralium ecclesiarum canonicis, dignitatemque uel personarum obtinentibus dumtaxat exceptis, nullus audeat in uestibus, uel capuciis follraturam portare de uais albis uel grisis ausu uinctorum, quarumcumque pellium in manicis uel collariis ab omnibus, et singulis supradictis penitus reiecto.</p>
                    <p>Qui uero contra aliquod superius expressorum presumpserit facere, uel uestire uestem, quam contra nostram prohibicionem huiusmodi ausu temerario publice portare presumpserit, fabrice, uel ornamentis Cathedralis, uel collegiate, aut parochialis ecclesie, uel monasterii, ubi talis fuerit transgressio attendata, erogare, et tradere teneatur.</p>
                    <p>Ad hec insuper adiungentes, quod si quisquam presentis constitucionis transgressor ad sui prelati mandatum uestem contra hanc constitucionem infra sex dies fabrice uel ornamentis, ut predicitur, recusauerit erogare, per tres annos ipso iure a beneficiis, que obtinet, sit suspensus, et non beneficiatus per idem tempus eficiatur inhabilis ad ecclesiasticum beneficium obtinendum, locorum ordinarios sub obtestacionem diuini iudicis commonentes, quatenus circa huiusmodi obseruandam statuti sic se uigiles exibeant et solertes, ne in districto dei iudicio sanguis subditorum de Prelatorum negligencium manibus requiratur.</p>
                    <p>Quod si negligentes exsisterint in premissis, ad ualorem uestis propter eorum negligenciam non tradite ipsi fabrice, uel ornamentis, ut prefertur tradendum eidem fabrice uel ornamentis in foro consciende teneantur, aliis iuribus communis legatorum et prouincialibus uel synodalibus statutis, circa ea, que presens non complectitur constitucio, in suo permanentibus robore ac ualore.</p>
                    <p>Per hoc tamen non intendimus preiudicare illis, qui super premissis, apostolice sedis priuilegiis, de quibus legitime constare poterit, fuerint muniti.</p>
                </div>
                <div>
                    <head>Capitulum 2</head>
                    <p>Ad extirpandam incontinencie maculam, que inter cetera vicia et diuinam prouocat maiestatem et ecclesiastici status honorem deducit in uilipendium et contemptum, plura tam a sacris canonibus, quam a constitucionibus et legatorum apostolice sedis prouincialiumque, et synodalium medicaminum sunt preparata fomenta.</p>
                    <p>Attamen, pro dolor penitus eliminari nequeunt, propter quod est iugiter insistendum, ne multiplicatus inualescat et Christi miliciam ualeat deuastare.</p>
                    <p>Hinc cogimur uetera pariter et noua commemorare remedia et solicita meditacione pensare, quomodo pestem hanc exterminare radicitus ualeamus.</p>
                    <p>His omnibus sedula recogitacione digestis, tamem duximus prouidendum uniuersos et singulos archiepiscopos, episcopos, abbates, magistratos, ministros et alios ordinarios, cuiuscumque status, ordinis, uel condicionis existant, siue secularis uite uel regularis uel eciam ordinis militaris, eorumque uicarios et officiales, testes sinodales et procuratores fiscales, sub obtestacione diuini iudicis, certissime commonere, ut circa extirpandum a clero eclesiaticisque personis incontinencie vicium, prout inferius continetur, solicite ac inuigilanter intendant, quatenus omni libidinis feditate repulsa, puritas fulgeat pulcherrime honestatis.</p>
                    <p>Quodque si quisquam clericus, ecclesiasticaue persona reperta fuerit in concubinatu notorio permanere, ab officio denuncietur suspensus et inhabilis ad obtinendum beneficium ecclesiasticum, gradum, uel honore ascensum, et pro tali in ecclesia in qua est beneficiatus, et in ecclesia sub qua degit, nec non in cathedrali ecclesia publicetur, nec ad ea a quibus sit suspensus et inhabilis fuerit nunciatus, umquam restituatur usque abiecta et separata a se penitus concubina, saltem per duos menses in castitate permanserit, et penitenciam egerit sui corporis superioris arbitrio indicendam.</p>
                    <p>Et si postea repertus fuerit eandem admittere uel aliam concubinam, et notorie in concubinatus crimine relabatur, iterum pro suspenso et inhabili consimiliter publicetur, nec tunc restitui ualeat a quocumque nisi abiecta penitus concubina, saltem per quatuor menses uitam in castitate perduxerit atque graui penitencia quam in corpore suo iudicis sui arbitrio decernimus indicendam.</p>
                    <p>Et si deinceps tercio relapsus fuerit in concubinatu notorio, priuetur omnibus beneficiis et alias carceribus affligatur, ut sit ferro exusta uulnera, et secata sanentur, que fomentis nequeuerunt medicine sanari, taliumque grauis castigacio, exemplo mentes terreat, et incentiuos comprimat aliorum.</p>
                    <p>Sane si quisquam ordinariorum, uel officialium predictorum circa hec corrigenda notabili negligencia fuerit repertus culpabilis et per superiorem ipsius negligencia suppleatur et digna punicione mulctetur.</p>
                    <p>Prohibemus insuper, ne ab aliquo fornicario notorio in eius damnato concubinatu permanente, aliqua pecunia, munus uel donum quisque ordinariorum uel officialium predictorum publice uel occulte recipiat.</p>
                    <p>Quod, si secus a quoque fuerit attentatum ad erogandum in pios usus, id quod receperit, et duplum ualoris eiusdem ipso facto eciam sine superiore mandato pene nomine teneatur.</p>
                    <p>Constitucionibus omnibus super hac materia editis et illa domini Sabinensis, nisi in eo, quod excommunicacionis sentenciam adicit, remanentibus illibatis</p>
                </div>
                <div>
                    <head>Capitulum 3</head>
                    <p>Inter sollicitudines nostre legacionis officio incumbentes illa precipue est, uirtutes inserere, et vicia eradicare.</p>
                    <p>Licet enim sacris canonibus strictissime sit iniunctum, religiosos castitatem seruare, concubinas uitare, ut debitum altissimo ualeant reddere famulatum, quorundam tamen religione fidelium nostris auribus est intimatum, quod aliqui militarium ordinum religiosi non solum creatoris sint offensores, uerum eciam fame sue prodigi et proprii persecutores honoris, mulieres ita in eorum domibus passim admittunt, cum eisque cohabitant et morantur.</p>
                    <p>Quod nisi celeriter adhibeatur remedium, preceptorie, ecclesie et conuentus ac eorum membra, si bona ipsorum ad irreparabilis desolacionis opprobium deducerentur, prout iam docente experiencia grandem paciuntur ruinam.</p>
                    <p>Attendentes autem uulgatam infamiam, graue scandalum et uehementem suspicionem contra ipsos exorta, cum inter alia substancialia regule, ossibus religiosorum anexa sit custodia castitatis, porta et principium aliarum uirtutum, sitque iam nostro salubri statuto prouisum super continenda personarum ecclesiasticarum, quod precipimus tenaciter obseruari, peculiarius tamen, prout decet, circa religiosos in feditate luxurie inuolutos, rigorem dulcioris misericordie temperantes, irrefragibilii constitucione sancimus, ut quisque religiosus ita studiose uotum castitatis obseruet, et concubinatum euitet, ut deo animam cum fiducia ualeat presentare.</p>
                    <p>Si uero religiosus militaris exemptus, uel non exemptus, cuiuscumque dignitatis, ordinis, milicie uel status existat, de presenti uel inposterum concubinarius notorie fuerit, excommunicacionis sentenciam incurrat ipso facto, districte precipiendo ordinariis locorum, quod religiosum ordinis militaris sic excommunicatum, tamdiu faciant publice nunciari, donec ab huiusmodi sentencia meruerit absolucionis beneficium obtinere, a qua absolui non ualeat, nisi prius sine fraude penitus abiecerit concubinam et per menses quatuor in castitate uixerit, ut tenetur.</p>
                    <p>Quod si ad uomitum redierit ipsius, uel alterius concubine, absque spe uenie, dignitate, officio et beneficiis ecclesiasticis quibuscumque perpetuo sit priuatus et effectus inhabilis ad dignitatem, officium, uel beneficia ecclesiastica obtinendum, in uirtute sancte obedientie et sub excommunicacionis pena eisdem religionis ordinis militaris iniungentes, quod honestis uestibus in panno, colore, forma, et habitu utantur, prout in fundacione ipsorum ordinum et secundum statuta regule portare et incedere tenentur, et obligati existunt.</p>
                </div>
                <div>
                    <head>Capitulum 4</head>
                    <p>Ne diuine seruitutis pensus, quem de fructu laborum suorum offerre tenetur quilibet clericus ecclesiasticum beneficium possidens uel in sacris ordinibus constitutus, dum per occupaciones alias conuentui Ecclesie interesse non ualet ex defectu breuiarii omittatur, proinde duximus statuendum, ut per locorum ordinarios beneficiati predicti et in sacris ordinibus constituti ad habendum propria breuiaria infra tempus ipsorum ordinariorum arbitrio moderandum coercione districta cogantur, nullusque de cetero in diaconum ordinetur, qui non habeat breuiarum et in practica et pericia diuinum officium faciendi per examen reperiatur idoneus.</p>
                </div>
                <div>
                    <head>Capitulum 5</head>
                    <p>Nihil est quod ecclesie dei magis officiat, quam indecens promocio indignorum, nam dum indignis ad sacros ordines patet ascensus, inordinata crescit ambicio et proficiendi in scienda, cura et studium amputatur, et ecclesiastici ordinis dignitas ducitur in contemptum.</p>
                    <p>Uniuersos igitur episcopos sub obtestacione diuini iudicii commonemus, ut unusquisque tamquam seruus fidelis et prudens, quem constituit dominus super familiam suam, sic fideliter et prudenter attendat, cui diuina sacramenta committat, ne si ultra debitam mensuram alicui credant, aut infidelitatis, si scienter, aut imprudentie, si ignoranter, in districto iudicio ualeant culpa notari, sed promouendi ad sacros ordines de etate, moribus, et scienda debito subiciantur examini, et circa eos, que a sacris canonibus constitucione domini Sabiensis, et constitucionibus prouincialibus, et synodalibus et nostra eciam statuta sunt, sic tenaciter obseruantur.</p>
                    <p>Nec sub spe futuri profectus aliquis ordinetur, nisi actualiter tempore promocionis reperiatur idoneus.</p>
                    <p>Sane quia aliqui proprii prelati noticiam fugientes, uel aliis exquisitis modis minus idonei, imo penitus illiterati, sacerdotale officium ambierunt, omnibus ecclesiarum prelatis iniungimus, eorum conscienciam onerando et si de aliquorum insufficiencia eorum aures notabilis fama pulsauerit, tales examinacioni subiciant, et si eos sic insufficientes reperiant, ad officii sacerdotalis execucionem suspendant, usquequo per studii exercicium debitam sufficiendam fuerint assecuti.</p>
                    <p>Ceterum ut adiciendi et proficiendi in scienda opportunitas clericis conferatur, ecclesiarum prelatos et capitula propensius exhortamur, ut circa reformandas et conseruandas scholas arcium, solerter ac diligenter intendant, ut tales in scholis clericis nutriantur, qui merito fieri ualeant sacerdotes.</p>
                </div>
                <div>
                    <head>Capitulum 6</head>
                    <p>Saluti animarum plurimum dignoscitur opportunum ut unusquisque fidelis agnoscat et sciat quod credere debeat, scilicet articulos fidei; quid petere, scilicet, que in oracione dominica Christus nos docuit postulare; que seruare, uidelicet decem precepta legis; que uitari, scilicet septem peccata mortalia; quid optare, gloriam paradisi et sperare; quid timere, penas inferni, quod Christiane doctrine breue et utile epilogum esse censeatur, que a multis popularibus, ut percepimus, ignorantur.</p>
                    <p>Hac igitur constitucione diocesanis omnibus et aliis prelatis ecclesiasticis super his iurisdiccionem ecclesiasticam habentibus districte precipiendo mandamus, ut per uiros litteratos, et prouidos dictari et scribi faciant aliquod breue compendium, in quo predicta omnia, quantum popularibus est scire necesse, districte comprehendatur et clare quodque compendium sic commode diuitatur in partes, ut per sex uel septem lecciones ualeat declari, et sic per tocius anni decursum repetitis uicibus per curatos diebus dominicis populo taliter faciant explanari, ut excussis ignorancie tenebris, populum acceptabilem deo ualeant exhibere.</p>
                    <p>Interdicimus tamen laicis omnem materiam de fide catholica disputandi, diocesanis aliisque iudicibus ordinariis ecclesiasticis sub interminacione diuini iudicii strictius iniungentes, ut contra laicos disputare de fide catholica attentates taliter insurgant, ut iura communia per censuram ecclesiasticam tenaciter obseruentur.</p>
                </div>
                <div>
                    <head>Capitulum 7</head>
                    <p>Sicut omnibus unum est et equaliter efficax sacrum eucharistie sacramentum, sic esse debet modus ministrandi unus omnibus et conformis, cum debita ceremonia et reuerenda singulari.</p>
                    <p>Quapropter ne ipsum associare et uenerari uolendum lucrandi meritum et concessas indulgencias subtrahatur, statuimus, quod nemini sano per priuatas domos uel capellas sacramentum eucharistie ministretur, sed ipsis sanis in ecclesiis et certis locis ad hoc deputatis uel eciam specialiter deputandis.</p>
                    <p>Ad infirmos uero ab ipsis Ecclesiis deferatur, accensis luminibus honorifice ac decenter.</p>
                    <p>Ceterum presenti salubri sanccione prohibemus, ne in domibus priuatis sacrum baptisma alicui conferatur, sed Clementina super hoc disponens efficaciter obseruetur, neque eciam missa pro nupciis uel sepulturis uel nouinupciis in priuatis domibus celebretur.</p>
                </div>
                <div>
                    <head>Capitulum 8</head>
                    <p>Que magna sunt et ueneracione condigna, si passum pro quorumlibet uoluntatibus exercentur sua numerositate uilescunt, adsorbetque regendi ordinem incomposita multitudo.</p>
                    <p>Hoc sedula meditacione pensantes, quodque pertinet ad decus ecclesie, quod uituperari uel infamari poterit preuidere sicque ecclesiastica beneficia constituti super stabili fundamento, ne in opprobium ecclesie facile deferantur et ruatur, horum serie duximus statuendo, quod nullum de cetero beneficium ecclesiasticum sine auctoritate ordinarii, ad quem pertinet, in aliqua Ecclesia uel capella quomodolibet ordinetur, quiquidem ordinarius non aliter fundacioni uel ordinacioni talis beneficii auctoritatem prebeat aut consensum, nisi prius dos sufficiens ad sustentacionem uite presbyteri assignata fuerit in loco idoneo et securo, quodque in sua auctorizacione clausulam adiciat subsequentem: Saluis canonicis institutis et auctoritati prouide dispensatis, quam clausulam, eciamsi omissa fuerit, haberi uolumus pro inserta et contra faciendi potestatem prelatis omnibus abdicamus.</p>
                </div>
                <div>
                    <head>Capitulum 9</head>
                    <p>Inaudita crudelitas nostrum propulsat auditum, quod nonnulli a Iudaismo, uel paganica cecitate conuersi, infantes suos, quos per sacri baptismi lauacrum eripere possint, damnabili negligencia uel incuria subesse permittant iugo diabolice seruitutis.</p>
                    <p>Idcirco locorum ordinariis districte precipiendo mandamus, quatenus parentes huiusmodi per censuram ecclesiasticam aliaque iuris remedia districta coercicione compellant, quatenus infra octo dies, ab ipsorum infandum natiuitate numerandos, sacrum eos recipere faciant baptismatis sacramentum, omni prorsus excusacionem et dilacionem se motis in his districte et rigide procedendo per aggrauacionem censure ecclesiastice et eciam, si opus fuerit, inuocacionem brachii secularis.</p>
                    <p>Monemus insuper et sub interminacione diuini iudicii obtestamur omnes dominos temporales quatenus ecclesiasticis iudicibus in premissis assistentes adiutores et cooperatores existant auxiliis et remediis opportunis.</p>
                </div>
                <div>
                    <head>Capitulum 10</head>
                    <p>Perpetuo ordinamus edicto, uicarios generales aut principales officiales diocesanorum seu ordinariorum ecclesiasticorum esse debere in sacris ordinibus constitutos, decernentes omnes actus uicarii aut principalis officialis non constituti in sacris ordinibus, si quos contigerit de cetero actitari, nullius esse roboris aut ualoris.</p>
                </div>
                <div>
                    <head>Capitulum 11</head>
                    <p>Quoniam, ut inquit Gregorius, uniuscuiusque presidentis mentem curarum densitas uastat cumque animus diuiditur ad multa, fit minor ad singula, tantoque ei in una qualibet re subripitur, quanto lacius in multis occupatur, mirandum non est, si quandoque contra concedentis intentum quicquam extorquet improbitas importuna.</p>
                    <p>Sane licet iam dudum serenissimus Aragonum rex sue iustificate mentis intentum insinuauerit prouisione regali decernens, quod familiaritatis sue priuilegiis eos tantummodo gaudere debeant, qui omni ficcione cessante ueri familiares existunt.</p>
                    <p>Nonnulli tamen ut excessuum suorum quereant debitam correccionem euadere, familiaritatis regie litteras impetrare et ad elusionem suorum superiorum eis uti conantur.</p>
                    <p>Uolentes igitur modo huic eneruanti ecclesiasticam disciplinam salubri prouidere medela in omnibus et singulis, qui, cum non sint ueri familiares, familiaritatis litteras, ut predicitur, impetrate, ipsisque uti de cetero attentauerint, beneficiis, que obtinent, sint priuari ipso facto, et non beneficiati per triennium sint inhabiles ad beneficium ecclesiasticum obtinendum iuribus ac constitucionibus prouincialibus et sinodalibus circa predicta saluis remanentibus et illesi.</p>
                </div>
                <div>
                    <head>Capitulum 12</head>
                    <p>Licet contra eos, qui clericos uel ecclesiasticas personas in preiudicium ecclesiastice libertatis trahere nituntur ad iudicium seculare, manifesta sint sacrorum canonum statuta, quorumdam tamen astucia fraudulenta sub miserabilitatis aut opressionis colore ad uetita peragendum excogitatas nititur, ad semitas inuenire.</p>
                    <p>Talium igitur abusibus pro libertatis ac immunitatis ecclesiastice conseruacione per statuta iam iuris remedia districte precipimus obuiari, uniuersis ecclesiarum prelatis in uirtute sancte obediencie iniungentes, quatenus statutum felicis memorie Bonifacii VIII incipiens Qui ut inteleximus, in suis synodis, et in suarum diocesum ecclesiis faciant publicari, et contra ipsum uenientes excommunicatos declarent, et faciant publice nunciari, sacris canonibus, statutis prouincialibus et synodalibus saluis remanentibus et illesis.</p>
                </div>
                <div>
                    <head>Capitulum 13</head>
                    <p>Auaritie facibus succensi quorumdam animi inardescunt, ut propie salutis obliti, omni diuine maiestatis spreto timore, aduersus ecclesiasticam libertatem, ecclesiasticasque personas, temporalium dominorum consiliariorum ac officialium eorumdem, uniuersitatum uel regiminis presidencium inflammare animos et accendere moliantur.</p>
                    <p>Ut igitur tam detestabilis malignorum audacia compescatur, presentis nostre constitucionis tenore sancimus, ut quecumque persona religiosa siue ecclesiastica cuiusuis condicionis, gradus, status aut condicionis existat, palam uel occulte principem, dominum temporalem, officialem, secularem iudicem, uel uniuersitatis rectorem aut ipsam uniuersitatem contra iura ecclesie uel ipsius ecclesiastice libertatis inflammauerit uel consilium aut patrocinium dederit, uel ecclesiastica instrumenta in preiudicium ecclesie scienter occultauerit uel contra ipsam Ecclesiam dolose seu uoluntarie exhibuerit, excommunicacionis sentencia absque spe uenie innodetur et a beneficiorum suorum fructibus, si beneficiatus fuerit, per triennium sit suspensus, si uero non fuerit beneficiatus, per idem tempus sit inhabilis ad quodcumque beneficium ecclesiasticum obtinendum, uniuersis prelatis sub obtestacione diuini iudicii precipimus et mandamus, ut a predictis se abstineant, aliisque penis a iure communi, constitucionibus prouincialibus et synodalibus in suo robore duraturis.</p>
                </div>
                <div>
                    <head>Capitulum 14</head>
                    <p>Quoniam si gubernaculum discipline contemnitur, instat, ut religio naufragetur et in non modicum religionis scandalum efrenata irreligiositas euagetur, si delinquentium insolercia debite correcciones uerbere non fuerit castigata.</p>
                    <p>Religionum ordinum gubernacioni, uel regimini presidentes, sub obtestacione diuini iudicii commonemus, ut circa suorum corrigendos excessus, tanto magis uigilanter intendant et constanter assurgant, quantum eorum infamia, quorum propter status sublimitatem et regularis uite ac sanctimonie puritatem, mores et uita esse debent ceteris in speculum et exemplum, per actus contrarios cedit in graue scandalum aliorum.</p>
                    <p>Quod si talium delinquentium notorius excessus prelati eorum debita castigacione punire neglexerint, ultra diuinam uindicacionem a sede apostolica absque spe uenie sperunt durissimam ulcionem.</p>
                </div>
                <div>
                    <head>Capitulum 15</head>
                    <p>Et si apostolice sedis prouidenda circumspecta salubriter studuerit prouidere, quod talibus personis conseruatoris et delegati officia committantur, de quibus uerisimiliter speretur, quod sic iniuncti sibi officii uices expedient, quod potestatis eis tradite limites non excedent, experiencia tamen rerum magistra docente comperimus ex multorum talium abusu sepe grandia fore illata discrimina, censura ecclesiastica iniuste ligando ac denunciando ipsius censure sentencia innodatos pluraque enormia perpetrando in perniciem ecclesiarum et scandalum plurimorum.</p>
                    <p>Nolentes igitur sedis apostolice auctoritatem per actus indiscretos et improbos quorumdam conseruatorum uel delegatorum ipsorum executorum uel subexecutorum quasi tenebrosissima caligine obfuscari, sed eorum ausus temerarios reprimere cupientes, presentis tenore in uirtute sancte obediencie, auctoritate, qua fungimur, districte precipiendo mandamus eisdem, ne ultra limites tradite potestatis aliquid facere seu attentare presumant, cum enucleati iuris existat potestatem eis concessam excedentes, uelut priuatos debere et merito reputari.</p>
                    <p>Et sit iustum contra non seruantes traditam eis formam, iura, et ipsorum ministros taliter insurgere, ut in efrenata audacia debita iusticia compescatur.</p>
                    <p>Et ut omnes fraudis et figmenti materia penitus euitetur in prima littera, que ab aliquo conseruatore de iudice delegato executore uel ab eis gerentibus uices in causa aliqua emanauerit, tenor sue commissionis integraliter inferatur.</p>
                </div>
                <div>
                    <head>Capitulum 16</head>
                    <p>Questores ecclesiarum, hospitalium uel aliorum quorumlibet piorum operum sine litteris proprii diocesani, in cuius diocesi questum faciunt non recipi, nec ad predicandum admitti, iam pluries repetita fuit constitucione prohibitum, sed nondum potuit ipsorum audax presumpcio efficaciter coerceri.</p>
                    <p>Propterea dignum arbitrari compellimur audaciam ipsorum penarum adieccionibus refrenare.</p>
                    <p>Si quis igitur sine litteris proprii diocesani, cuius est diocesis, questum exercet aut predicacionis officium, quod non nisi uiros approbatos decet agere, ausus fuerit attentare, ipso facto sentenciam excommunicacionis incurrat et a beneficiis ecclesiasticis, si qua obtinet, per triennium sit suspensus et per idem tempus sit inhabilis ad quodcumque beneficium ecclesiasticum obtinendum, penis aliis quibuscumque et statutis remediis semper saluis.</p>
                </div>
                <div>
                    <head>Capitulum 17</head>
                    <p>Cum in Ecclesie corpore omnes sicut menbra locati debeant se inuicem confouere, deuiat ab ordine racionis, quod quidam propriis commodis nimis auide intendentes, dum que sua sunt, non que Christi, student, astutissime procurare aliorum iuribus et quod maius est, fame detrahere moliuntur.</p>
                    <p>Sane querulosa insinuacione nostras peruenit ad aures, quod nonnulli clerici, seu religiosi, statuta sacrorum canonum super iis edita contemnentes, Prelatorum ecclesie famam detraccionum morsibus lacerare, ecclesiarumque iuribus detrahere, et preiudicare conantur.</p>
                    <p>Nos igitur insaniam hanc cupientes ab ecclesie corpore totaliter extirpare, quatenus membrorum debitam inuicem coniunccione seruata sub unitatis et caritatis uinculo acceptabilis exhibeatur altissimo famulatus, hoc perpetuo iubemus edicto, quod clerici, seu religiosi ob huiusmodi detraccionibus linguas suas studeant refrenare, nec ecclesiasticis iuribus detrahant aut sibi ad inuicem preiudicando, ne populos retrahant ob ecclesiarum parochialium frequencia uel accesu, sed super sepulturis, decimis primitiis, et aliis ecclesiarum iuribus sacros studeant canones inuiolabiliter obseruare.</p>
                    <p>Quod si quisquam predictorum deinceps prelati alicuius fame publice et iniuriose detrahere aut diffamatoris libellos dictare, scribere uel in publico loco legere uel affigere attentauerit uel procurauerit, excommunicacionis sentencia ipso facto senciat se ligatum, a qua nullatenus possit absolui, nisi prius coequali publicacione laceratam famam studuerit reparare, et a sic offenso ueniam humiliter postulauerit.</p>
                    <p>Districtius iniungentes inuiolabiliter obseruari constitucionem domini Bonifacii VIII que incipit: Animarum saluti, et illam domini Clementis, que incipit: Religiosi, diocesanis, aliisque locorum ordinariis esse licitum decernentes, quod postquam eis constiterit aliquem seu aliquos de predictis in excommunicacionis sentencias occasione premissorum incidisse, ipsos excommunicatos faciant publice nunciari, donec de absolucione eis fuerit facta fide; necnon circa predicacionis exercicium, uel audiendum confessiones uel super iuribus sepulture, Clementinam, que incipit: Super cathedram, sub obtestacione diuini iudicii precipimus tenaciter obseruari.</p>
                    <p>Ceterum quoniam ubi periculum maius inest, solercior debet adhiberi cautela, ne animarum saluti, per quemquam confessoris officio abutentem illudi ualeat aut ipsum officium debite per agendum fama in quorum abusibus maculetur statuti huius tenore sancimus, quod nullus clericus secularis, sine diocesani uel ordinarii ecclesiastici, cui hoc pertineat uel ipsorum uicariorum, uel officialium ad hoc habendum potestatem, aut proprii curati licencia, in ecclesiis parochialibus ad audiendum confessiones, eciam super casibus episcopalibus sine diocesani litteris admittatur.</p>
                    <p>Quas litteras ipsi diocesani aut eorum uicarii generales, clericis, quos adhuc constabit esse sufficientes et idoneos, quosque ut prefertur, ut duxerint admittendos eisdem gratis et spontanea uoluntate concedere et tradere teneantur, in quibus quidem litteris casus episcopales, quos eis concedere uoluerint, exprimantur.</p>
                    <p>Quos casus caute in genere aut distincte per curatum ecclesie populo, antequam ad audiendum confessiones admittantur, precipimus intimari, ut patefiat in aliis casibus, quam expressis in sua littera, de casibus Episcopalibus absoluendi potestatem aliquam non habere.</p>
                    <p>Ut religiosi in sacramento penitentie et confessionis reddantur attenti, hoc statuto salubri in uirtute sancte obediencie prohibemus, ne religiosi, priusquam iuxta constitucionem Clementis Super cathedram, per eorum superioris electi, presentati et per ordinarios ad confessiones admissi fuerint, confessiones secularium audire presumant, nec locorum ordinarii aliquos ex eis, nisi ut prefertur, per eorum superiores ad hoc prius electos admittant.</p>
                    <p>Sicque electi, presentati et admissi de casibus ab episcopis reseruatis nullatenus se intromittant, nec super eosdem casibus reseruatis quemquam absoluere audeant, nisi litteras super absolucione huiusmodi prius a locorum ordinariis obtinuerint.</p>
                    <p>In quibus quidem litteris casus episcopales, quos eis concedere noluerint, exprimantur casusque litteras curatis ecclesiarum exibeant, ut ecclesie populo patefieri ualeat, ut est dictum.</p>
                    <p>Idemque ordinarii gratis, sine solucione aliqua tales litteras iisdem religiosis, quos ad hoc reputabunt idoneos, tradere teneantur.</p>
                    <p>In domino exortantes prelatos et ordinarios ecclesiasticos, ut circa religiosos prefatos caritatiue se habeant, ut tenentur.</p>
                    <p>Per predictam tamen preiudicare nolumus, quibus de iure communi uel induito sedis apostolice aliud competit in premissis.</p>
                </div>
                <div>
                    <head>Capitulum 18</head>
                    <p>Ecclesiarum prelati bona decedendum religiosorum, quibus permissum est secundum statuta uel laudabiles consuetudines de bonis a deo sibi collatis disponere, nullatenus audeant occupare, si per eosdem religiosos iuxta statuta uel consuetudines prelibatas de bonis predictis fuerit ordinatum dum tamen in eorum disposicionibus suis relinquat prelatis que debentur eisdem, secundum statuta uel consuetudines memoratas.</p>
                    <p>Idem esse censemus de bonis clericorum secularium decedendum, si iuxta formam prouincialium uel synodalium constitucionum sua ordinauerint testamenta uel ultimas uoluntates.</p>
                </div>
                <div>
                    <head>Capitulum 19</head>
                    <p>Dileccionis debitus ordo peruertitur, si medicine corporis prius et diligencius, quam sanandis anime uulneribus intendatur.</p>
                    <p>Sane licet in sacro Concilio generali fuerit districte preceptum, quod medici corporis, cum eos ad infirmos uocari contigerit, ipsos ante omnia moneant et inducant, ut medicos aduocent animarum, ut postquam fuerit infirmo de spiritali salute prouisum ad corporalis medicine remedium salubrius procedatur, ipsum tamen salubriter ac utile statutum aut obliuione aut contemptu frustrari cernitur debito obseruacionis effectu.</p>
                    <p>Propterea cupientes, quod pro animarum salute tam utiliter dignoscitur statutum, debita execucione potiri, uniuersis corporum medicis districte precipimus et mandamus, ut ipsum studeant fideliter obseruare.</p>
                    <p>Ipsis nihilominus sub excommunicacionis pena, quam incurrere uolumus ipso facto, mandantes, ut nullum infirmum ultra terciam uicem uisitare presumant, de quo non sciant, quod in illa egritudine salutans penitentie susceperit sacramentum.</p>
                    <p>Adicientes, ut cunctis nota sit presens constitucio, quod locorum ordinarii saltem quater in anno, uidelicet in festo natiuitatis, resurreccionis Domini, pentecostes et assumpcionis Uirginis gloriose, teneantur, in principalioribus ecclesiis sue diocesis uel territorii, constitucionem hanc facere publicari.</p>
                </div>
                <div>
                    <head>Capitulum 20</head>
                    <p>Zelus diuini honoris nos commonet, ut quod tam patenter in offensam diuini nominis cedit et quod ut opprobrium fidei Christiane disperdere et euellere pro uiribus euitemur, zelatorem ipsius principem uere fidei, uigilemque cultorem dominum Aragonum regem, omnesque ipsius dicionis prelatos, barones, nobiles et milites ac uniuersitates monemus et per uiscera diuine misericordie obsecramus, quatenus ad obseruandam Clementine De Iudeis et Saracenis, sic prout ad unumquemque pertinet, obseruent et operam adhibeatur efficacem.</p>
                    <p>Eisdem nihilominus iniungentes, quod sanctorum canonum, conciliorum prouincialium et synodalium statuta, ad dei honorem et exaltacionem fidei Christiane contra iudeos et saracenos et in opprobrium ipsorum edita, inuiolabiliter obseruentur et ob eorum subditis tenaciter faciant obseruari, ut plenarie obseruacionis execucione clarescant, et pro tanto seruitutis obsequio diuine propiciacionis munere pociantur, si diuinam et sedis apostolice effugere uoluerint ulcionem.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
