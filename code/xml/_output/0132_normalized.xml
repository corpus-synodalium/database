<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Beziers</title>
                <recordID>0132</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1255-05-08</origDate>
                <dateNotes/>
                <origPlace>Béziers</origPlace>
                <diocese>Béziers</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 132</p>
                <p>Year: 1255</p>
                <p>Month: 5</p>
                <p>Day: 8</p>
                <p>Circa: None</p>
                <p>DatingNotes: None</p>
                <p>Place: Béziers</p>
                <p>Diocese: Béziers</p>
                <p>Province: Narbonne</p>
                <p>CountryModern: France</p>
                <p>Latitude: 43.347615</p>
                <p>Longitude: 3.218991</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Guillaume</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, cols. 875-884</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Statuta sancti Ludouici Francorum regis, pro reformacione morum, in Galliam Narbonensem eius iussu delata a Guidone Fulcodii, et relecta in concilio Biterrensi anno MCCLV.</p>
                    <p>HAec sunt stabilimenta facta per dominum regem Francie, que dominus Guido Fulcodii, attulit sigillata sigillo dicti domini regis, et fuerunt recitata et lecta aggregato generali concilio prelatorum et baronum et militum terre apud Biterrim anno MCCLV.</p>
                    <p>Ludouicus Dei gracia Francorum Rex, uniuersis presentem paginam inspecturis salutem.</p>
                    <p>Ex debito regie potestatis pacem et quietem subiectorum nostrorum, in quorum quiete quiescimus, precordialiter affectantes, ac aduersus iniuriosos et improbos, qui tranquillitati eorum inuident et quieti, zelum indignacionis habentes, ad huiusmodi propulsandas iniurias, et statum regni reformandum in melius, ad presens aliqua duximus ordinanda, que inferius continentur.</p>
                </div>
                <div>
                    <head>Capitulum 1</head>
                    <p>Questus quidem illicitos, quantum possibile fuerit, in balliuis et aliis curialibus nostris reprimere cupientes, senescallos, balliuos, prepositos, uicecomites, et uillarum maiorum, et alios officiales nostros iuramento subscripto duximus adstringendos: cuius si ipsi senescalli, balliui, et alii officiales nostri fuerint transgressores, penas debitas in bona ipsorum, uel, si res exigat, in personas, nostre uoluntatis uel deputatorum a nobis arbitrio reseruamus.</p>
                    <p>Si uero maiores, balliuos, uel officiales, deierare contigerit in hac parte: a senescallis sub bonarum testimonio personarum et cum ipsarum consilio puniantur.</p>
                </div>
                <div>
                    <head>Capitulum 2</head>
                    <p>Iurabunt igitur omnes et singuli supradicti, quod quamdiu commissam sibi tenebunt senescalliam, uel balliuiam, preposituram, uel aliud quodcumque officium supradictum, tam minoribus quam mediocribus, tam maioribus quam aduenis, tam indigenis quam subiectis, sine nacionum et personarum accepcione ius reddent, seruantes tamen in locis suis sua iura, usus, et consuetudines approbatas.</p>
                </div>
                <div>
                    <head>Capitulum 3</head>
                    <p>Iurabunt insuper bona fide iura nostra requirere et seruare, et aliorum iura scienter non auferre, nec diminuere, nec eciam impedire.</p>
                </div>
                <div>
                    <head>Capitulum 4</head>
                    <p>Iurabunt eciam donum seu munus quodlibet a quacumque persona per se uel per alium non recipere in pecunia, auro, uel argento, aut rebus aliis quibuscumque mobilibus uel immobilibus uel se mouentibus, seu beneficiis personalibus perpetuis, preter esculenta et poculenta, quorum ualor in una hebdomada summam decem solidorum Parisiensium non excedat.</p>
                    <p>Et quod dicta bona seu beneficia dari uxoribus suis, liberis, fratribus, sororibus, nepotibus, neptibus, uel consanguineis, aut consimilibus, seu domesticis, minime procurabunt.</p>
                    <p>Immo bona fide diligenciam adhibebunt ne uxores sue uel alie persone proximo nominate dona uel munera recipiant.</p>
                    <p>Quod si fecerint, ex quo hoc sciuerint, eos ad restituendum bona fide compellant, sub debito iuramento.</p>
                </div>
                <div>
                    <head>Capitulum 5</head>
                    <p>Iurabunt eciam quod ab illis de sua senescallia uel balliuia, nec ab illis qui causam habent coram ipsis, uel scient in proximo habituros, mutuum non recipient per se, uel per alium, ultra summam uiginti librarum, quas reddent a die contracti mutui, infra duos menses, licet eciam creditores uelint solucionis terminum prorogare.</p>
                </div>
                <div>
                    <head>Capitulum 6</head>
                    <p>Addetur eciam iuramento eorum, quod nihil dabunt uel mittent alicui de consilio nostro, uel uxoribus eorumdem, liberis, aut domesticis, uel illis qui compotum eorum recipient, uel illis quos ad uisitandam terram uel facta eorum exquirenda mittemus.</p>
                    <p>Quod eciam in uendicionibus balliuiarum uel reddituum aut aliarum rerum nostrarum partem non habebunt, nec eciam in monetis.</p>
                    <p>Quod baiulos infideles, seu iniuriosos, uel exactores, uel de usuris suspectos, uel turpem uitam aperte ducentes, in suo non sustinebunt errore, immo eorum excessus corrigent bona fide.</p>
                </div>
                <div>
                    <head>Capitulum 7</head>
                    <p>Iurabunt eciam prepositi nostri, uicecomites, maiores uillarum, forestarii, et alii sub eis in officiis constituti iudices, et locorum uicarii singulorum, quod nec superioribus suis, nec uxoribus eorum, liberis, propinquis, siue domesticis quicquam dabunt.</p>
                    <p>Et in fine iuramenti concludent se uniuersa et singula supradicta seruare bona fide, nisi illud quod duxerimus relaxandum, nec quicquam per se uel per alium in fraudem facere predictorum.</p>
                </div>
                <div>
                    <head>Capitulum 8</head>
                    <p>Uicarios autem quos senescalli uel balliui per se quandoque substituent, nolumus ab ipsis institui, nisi prius sub forma predicta prestiterint iuramenta.</p>
                </div>
                <div>
                    <head>Capitulum 9</head>
                    <p>Ut uero hec iuramenta firmius teneantur et obseruentur, uolumus quod in publica assisia fiant coram clericis et laicis ab omnibus et singulis supradictis, eciamsi antea facta fuerint coram nobis: ut non solum metu Diuine indignacionis et nostre, sed eciam confusionis et erubescentie apud homines, periurium manifestum incurrere uereantur.</p>
                </div>
                <div>
                    <head>Capitulum 10</head>
                    <p>Uolumus autem et precipimus, quod senescalli nostri, et alii quicumque sub ipsis tenentes officium, nec non et omnes qui in dictis balliuiis uel senescalliis uadia nostra recipiunt, abstineant ab omni uerbo quod uergat in contumeliam et contemptum Dei, aut matris sue, uel sanctorum ipsis.</p>
                </div>
                <div>
                    <head>Capitulum 11</head>
                    <p>Inhibemus uero districte senescallis et balliuis nostris, possessiones aliquas per se uel per alium emere, administracione sua durante, in senescallia uel balliuia sua, uel fraudulenter in alia, sine nostra licencia precedente.</p>
                    <p>Quod si fecerint, empcionem irritam esse, et possessiones sic emptas fisco nostro, si nobis placuerit, uolumus applicari.</p>
                </div>
                <div>
                    <head>Capitulum 12</head>
                    <p>Prohibentes insuper senescallis et balliuis nostris, ne, quamdiu senescalli uel balliui fuerint, sibi uel suis liberis, fratribus aut sororibus, nepotibus, neptibus, consanguineis, uel quibuscumque de sua familia, matrimonia copulent cum personis sue senescallie aut balliuie sue, sine nostro speciali consensu, nec predictos in regione ponant, aut beneficia ecclesiastica, uel possessiones eis acquirant.</p>
                </div>
                <div>
                    <head>Capitulum 13</head>
                    <p>Gista eciam uel procuraciones in domibus religiosorum, uel circa, ad expensas eorum non recipiant sine nostra licencia speciali.</p>
                </div>
                <div>
                    <head>Capitulum 14</head>
                    <p>Prohibicionem uero istam quam facimus de matrimoniis non copulandis, et possessionibus non acquirendis, non extendimus ad prepositos, maiores, et alios officiales minores, qui maiorias, preposituras, et alia officia tenebunt in locis mansionum suarum, dum tamen hec faciant sine nostra uel alterius lesione.</p>
                </div>
                <div>
                    <head>Capitulum 15</head>
                    <p>Senescalli autem nostri et inferiores balliui caueant sibi a multitudine bedellorum; et quanto paucioribus poterunt, sint conenti, ad curiarum exequenda precepta, et illos nominent in assisia publica, aliter uero pro bedellis minime habeantur.</p>
                    <p>Ubi autem bedelli uel seruientes ad remota loca mittentur, eis sine superiorum litteris non credatur.</p>
                    <p>Et si aliter inuenti fuerint facientes execuciones uel mandata, nuncietur senescallo, qui eos puniat competenter.</p>
                </div>
                <div>
                    <head>Capitulum 16</head>
                    <p>Ne uero senescalli nostri uel inferiores balliui contra iusticiam subditos nostros grauent: inhibemus eisdem, ne pro quocumque debito, preter nostrum, capiant uel captum detineant aliquem subditorum nostrorum.</p>
                </div>
                <div>
                    <head>Capitulum 17</head>
                    <p>Emendas autem pro maleficiis seu debitis, a balliuis nostris leuari non uolumus, nisi in foro aut iudiciario publice de bonorum consilio fuerint iudicate uel estimate, quamuis antea fuerint gagiate.</p>
                    <p>Si tamen ille cui crimen imponitur, curia sibi offerente, iudicium illud non uelit expectare, et pecuniam certam offerat pro emenda, et tale sit crimen de quo emenda pecuniaria recipi consueuit: liceat curie eam recipere, si sibi competens uideatur.</p>
                    <p>Alioquin emendam iudicari faciat uel estimari secundum quod superius est expressum, licet reus se uelit omnino subiacere curie uoluntati.</p>
                    <p>Caueant tamen senescalli, iudices, et balliui, ne minis uel terroribus seu machinacionibus callidis, clam uel palam, aliquem ad emendam offerendam inducant, uel sine causa racionabili accusent.</p>
                </div>
                <div>
                    <head>Capitulum 18</head>
                    <p>Eos sane qui bailiuias nostras tenuerint, aliis easdem reuendere prohibemus.</p>
                    <p>Sed si plures emptores fuerint, unus tantum iurisdiccionem exerceat, et immunitate gaudeat in caualcatis, talliis, seu collectis, et aliis oneribus publicis, qua alii consueuerunt gaudere.</p>
                    <p>Uendi autem eas filiis, fratribus, nepotibus, aut consanguineis, seu domesticis balliuorum, prohibemus eisdem.</p>
                    <p>Emptores autem ipsarum prepositurarum uel aliarum balliuiarum, debita propria, scilicet que debentur eisdem, ex preposituris uel balliuiis aliis, aut eorum sociis, authoritate propria non coerceant: sed per manum senescalli aut superioris iudicis eas repetant, sicut si preposituram uel balliuiam non tenerent.</p>
                </div>
                <div>
                    <head>Capitulum 19</head>
                    <p>Porro uolentes uiam malitiis precludere, quantum possumus: firmiter inhibemus, ne senescalli, balliui, uel alii officiales predicti, in causis et negotiis quibuscumque subditos nostros locorum mutacione fatigent sine causa racionabili, sed singulos in locis illis audiant, ubi consueuerunt audiri: ne grauati laboribus et expensis, cogantur cedere iuri suo.</p>
                </div>
                <div>
                    <head>Capitulum 20</head>
                    <p>Quia uero nemo sine causa uel culpa priuandus est iure suo: balliuis nostris et aliis officialibus predictis inhibemus, ne dessaisiant aliquem sine cause cognicione, uel nostro speciali mandato.</p>
                    <p>Subditos eciam nostros nouis exaccionibus, consuetudinibus uel oneribus non affligant, caualcatas extorquende pecunie causa non mandent, sed ex causa tantummodo necessaria.</p>
                    <p>Et tunc uolentes personalem facere caualcatam, ad eam redimendam data pecunia non compellant.</p>
                </div>
                <div>
                    <head>Capitulum 21</head>
                    <p>Defensum autem bladi uel uini, aut mercium aliarum non extrahendarum de terra, sine causa urgente non faciant; et tunc cum bono et maturo consilio, nec suspecto; et factum cum consilio non dissoluant; et eo durante nunquam faciant graciam specialem.</p>
                </div>
                <div>
                    <head>Capitulum 22</head>
                    <p>Omnes autem balliuo, nostros, maiores et minores, finito officio suo remanere uolumus, uel saltem procuratorem sufficientem dimittere in ipsa balliuia per quadraginta dies, ut de se conquerentibus coram illis respondeant, quibus hoc commitetur.</p>
                </div>
                <div>
                    <head>Capitulum 23</head>
                    <p>Ceterum ordinacionem factam de Iudeis obseruari districte precipimus, que talis est.</p>
                    <p>Iudei cessent ab usuris et blasphemiis, sortilegiis.</p>
                    <p>Et Talemit quam alii libri, in quibus inueniuntur blasphemie, comburantur.</p>
                    <p>Et Iudei qui hoc seruare noluerint, expellantur, et transgressores legitime puniantur.</p>
                    <p>Et uiuant omnes Iudei ex laboribus manuum suarum, uel de negociacionibus sine terminis et usuris.</p>
                </div>
                <div>
                    <head>Capitulum 24</head>
                    <p>Preterea prohibemus districtius quod nullus omnino ad taxillos ludat, siue aleis, siue scacis.</p>
                    <p>Scholas eciam deciorum prohibemus et prohiberi uolumus omnino, et tenentes eas districtius puniantur.</p>
                    <p>Fabrica autem deciorum prohibeatur ubique.</p>
                </div>
                <div>
                    <head>Capitulum 25</head>
                    <p>Nullus preterea recipiatur ad moram in tabernis faciendam, nisi sit transiens uel uiator, uel in ipsa villa non habeat aliquam mansionem.</p>
                </div>
                <div>
                    <head>Capitulum 26</head>
                    <p>Expellantur autem publice meretrices tam de campis quam de uillis; et factis monicionibus siue prohibicionibus, bona earum per locorum iudices capiantur, uel authoritate a quolibet occupentur, eciam usque ad tunicam uel pecium.</p>
                    <p>Si quis uero publice meretrici scienter domum locauerit, quantum ualet pensio domus uno anno, balliuo loci uel iudici soluere teneatur.</p>
                </div>
                <div>
                    <head>Capitulum 27</head>
                    <p>Preterea statutum a nobis de consilio baronum nostrorum apud Melledunum edictum obseruari precipimus firmiter et teneri. Uidelicet quod nullum debitum haberi faciant barones, balliui, uel alie quecunque persone Iudeis, nec aliquis in toto regno nostro Iudeum retineat alterius dominii, nec impediat quo minus Iudeum suum possit capere tanquam proprium seruum, quantuncumque sub alterius dominio fecerit ipse moram.</p>
                </div>
                <div>
                    <head>Capitulum 28</head>
                    <p>De Christianis uero, sicut in eodem statuto continetur, prohibemus districte quod nullas usuras haberi faciant barones, balliui nostri, uel alie quecunque persone Iudeis.</p>
                    <p>Usuras autem intelligimus quicquid est ultra sortem.</p>
                </div>
                <div>
                    <head>Capitulum 29</head>
                    <p>Istud autem statutum factum apud Melledunum uolumus quod balliui nostri obseruent et faciant obseruari, tam in terra nostra, quam in terra baronum uel aliorum, si defuerint, postquam sufficienter fuerint requisiti.</p>
                </div>
                <div>
                    <head>Capitulum 30</head>
                    <p>Inhibemus autem ne aliquis in terra nostra capiat aliquem equum contra uoluntatem illius cuius equus erit, nisi sit pro proprio negocio nostro.</p>
                    <p>Et tunc per balliuos, senescallos nostros, aut eos qui loco eorum erunt, de equis conductitiis capiatur.</p>
                    <p>Et si equi conductitii sufficere nequeant pro nostro seruicio faciendo: senescalli, balliui, uel alii qui loco ipsorum erunt, non capiant equos mercatorum, transeuntium, uel pauperum, sed diuitum tantum, si sufficere possint ad nostrum seruitium proprium faciendum.</p>
                </div>
                <div>
                    <head>Capitulum 31</head>
                    <p>Inhibemus eciam ne pro seruicio nostro uel alio capiantur equi personarum ecclesiasticarum, nisi de nostro speciali mandato.</p>
                    <p>Nec capiant senescalli, aut ei qui loco ipsorum erunt, equos plusquam nobis fuerit opus.</p>
                    <p>Illos eciam quos ceperint, pro pecunia non relaxent.</p>
                    <p>Hec autem que de equis capiendis diximus, uolumus obseruari quamdiu nobis placuerit.</p>
                    <p>Saluis seruitiis nobis debitis, et iuribus nostris, ac eciam alienis.</p>
                </div>
                <div>
                    <head>Capitulum 32</head>
                    <p>Omnia ergo et singula supradicta que ad presens pro subditorum quiete duximus ordinanda, retenta nobis plenitudine potestatis regie declarandi, mutandi, uel eciam corrigendi, addendi, uel minuendi, a balliuis nostris et subditis districte uolumus obseruari.</p>
                </div>
                <div>
                    <head>Explicit</head>
                    <p>Datum Parisiis anno Domini millesimo ducentesimo quinquagesimo quarto, mense Decembri.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
