<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nantes</title>
                <recordID>1109</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1408-06-06</origDate>
                <dateNotes/>
                <origPlace>Nantes</origPlace>
                <diocese>Nantes</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1109</p>
                <p>Year: 1408</p>
                <p>Month: 6</p>
                <p>Day: 6</p>
                <p>Circa: None</p>
                <p>DatingNotes: None</p>
                <p>Place: Nantes</p>
                <p>Diocese: Nantes</p>
                <p>Province: Tours</p>
                <p>CountryModern: France</p>
                <p>Latitude: 47.21806</p>
                <p>Longitude: -1.55278</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Henri le Barbu</p>
                <p>IssuingAuthorityAlt: None</p>
                <p>RegnalStart: 1404</p>
                <p>RegnalEnd: 1419</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, col 995-98</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>All Text</head>
                    <p>HENRICUS Dei et sancte sedis apostolice gracia Nannetensis episcopus uniuersis et singulis decanis, prepositis, archidiaconis, thesaurariis, cantoribus, scholasticis, ac parochialium ecclesiarum rectoribus, capellanisque curatis et non curatis, clericis, ac tabellionibus publicis, ceterisque omnibus et singulis nobis subditis in nostris ciuitate et diocesi Nannetensi constitutis, ad quem siue ad quos nostre presentes littere peruenerint, salutem in Domino.</p>
                    <p>Damnande cupiditatis auiditas nonnullorum animos occupando, illos in tantam immanitatis seuiciam, proh dolor [1] nunc compellit, ut non solum res et bona cupiant proximorum; sed eciam quod immanius est et seuius, rerum et bonorum cupidine mortem siciant eorumdem.</p>
                    <p>Quod etsi in quolibet hominum statu censeri debeat inhumanum, nefarium et horrendum; tanto magis in uiris ecclesiasticis, quorum impietatis exemplum impios reddit innumeros, ob hoc nisi diuina gracia fuerint adiuti, morti perpetue deputandos.</p>
                    <p>Ad nostram siquidem nouiter audientam est deductum, quod nonnulli presbyteri et clerici nostrarum ciuitatis et diocesis, et in ipsis beneficia ecclesiastica expectantes, dum beneficiorum sub ipsorum cadentium gratiis, seu ad quorum adepcionem, quibusue quesitis anhelant coloribus, possessores egrotare sentiunt, ipsorum obitum pro beneficiorum huiusmodi adopcione possessionis communiter non expectant; sed plerumque possessorum eorumdem uita comite, ad ecclesias, domos et loca beneficiis huiusmodi spectancia, occupanda festinanter occurrunt, et eis se intrudere, ipsaque clausa per potenciam et uiolenciam vi armorum tamdiu et taliter detinere non formidant, quod in ecclesiis sic per eos occupatis, clero et populo ad diuina audienda, et ad sacramenta indigentibus ministranda multoties aditus denegatur: et ob hoc nonnumquam accidit, quod durante clausura huiusmodi ecclesiarum, diuina officia diebus dominicis et festiuis extra ipsas ecclesias in locis non clausis nec coopertis oportet, nec sine graui periculo celebrari: Eucharistiam que pro uiatico, et sanctum oleum pro extrema-unccione infirmorum capellanis parochialium ecclesiarum per fenestras irreuerenter et scandalose per ipsos inuasores, quandoque per laicos, quibus non licet sacra tangere, sepius extra poni; seuas eciam enormitates plurimas in sacris locis persepe perpetrari, prout nuper in quasdam parochiali ecclesia nostre predicte diocesis in personam cuiusdam parochianorum eiusdem perpetratum fuisse dignoscitur: qui dum ad portam ecclesie per tales intrusos clause pulsaret, et aperturam ianue pro ingressu capellani parochie peteret, ut ab inde sacram Eucharistiam et sanctum oleum cuidam infirmo in extremis laboranti deferret, a quodam inclusorum, per diuisionem duorum asserum ianue cum gladio percussus fuit in coxa, et enormiter uulneratus.</p>
                    <p>Ad quas quidem inordinaciones inuasorum huiusmodi tali nefanda et auida ducuntur opinione, ut adueniente beneficiatorum mortis hora, beneficiorum suorum in quibus se intruserant, ut predicitur, ante mortem proximi, possessores ualeant reputari, et tamquam tales beneficia sic inuasa contra quoscumque alios expectantes, quibus forsan illa beneficia potius deberentur, iure uel iniuria detinere, fructusque dictorum beneficiorum percipere, et suis propriis usibus applicare, illam in illis audacie confidenciam assumentes, quod adeptam per eos qualitercumque possessionem, seu occupacionem huiusmodi beneficiorum ipsam possessionem defendere, et aduersario si quis lites ipsis occupatis beneficiis moueat faciliter resistere poterunt cum fructibus eorumdem.</p>
                    <p>Nam etsi tractu temporis per aliquos deuincantur antequam possessionem seu occupacionem dimittant, fructus per eos perceptos in toto uel in parte maiori cum expensis ipsis remitti faciunt, prout sepe uidentur ad experienciam a non potentibus, diuturnis uexatis litibus et expensis, pro beneficiorum suorum possessione de talium intrusorum manibus retrahendis, remitti penitus et quittari: quandoque eciam propter detentorum eiusmodi potenciam a beneficiorum taliter occupatorum possessione seu occupacione, [2] esto eciam quod contra ipsos super ipsis sentencia lata fuerit, [3] non recedunt; sed ipsa beneficia semper detinent per fraudes et astucias, uel per uiolenciam, in suarum et populi animarum periculum indebite occupata: unde sepe contingit quam plura beneficia curata ab iniustis detemtoribus occupari, populumque a non rectoribus gubernari, plurimaque alia inconueniencia et scandala ex huiusmodi inuasione, occupacione, detencione in diuine maiestatis offensam, cleri et ecclesie uilipendium et contemtum, exemplique perniciem, ac grande periculum animarum, in nostris predictis ciuitate et diocesi sunt exorta, plerioraque in posterum exoriri uerisimiliter, nisi super hoc de congruo remedio celeriter sit prouisum.</p>
                    <p>Quocirca nos talibus inconuenientiis et scandalis uolentes in posterum possetenus obuiare; tales ecclesiarum, domorum presbyteralium, et locorum inuasiones, detenciones, et occupaciones uiolentas, in nostris ciuitate et diocesi fieri sub penis excommunicacionis et centum marcharum argenti per nostrum eleemosinarium in pios usus conuertendarum, prout nobis uisum fuerit expedire, de cetero prohibemus.</p>
                    <p>Ita uidelicet quod nullus, cuiuscumque status, gradus, condicionis, aut dignitatis existat, possessionem cuiuscumque ecclesiastici beneficii, uiuente eiusdem pacifico possessore, apprehendere, occupare, uel detinere presumat, nec ante uel post mortem beneficiati ecclesiam, chorum uel cancellos, seu aliquem locum ecclesie, seu portam, seu portale, domumque presbyteralem, uel locum alium ad beneficium huiusmodi et ecclesiam pertinentem, inuadere, occupare, claudere, seu clausum tenere pro possessione beneficii adipiscenda, uel alias, aliquidue aliud facere per se uel alium, directe uel indirecte, quominus ad ecclesiam et ad omnia et singula alia loca predicta tutus et liber accessus patere ualeat omni hora tam clero quam populo pro diuinis officiis celebrandis et audiendis, sacramentis ecclesiasticis indigentibus ministrandis, fore pretenderint.</p>
                    <p>Quod si secus a quocumque, cuiuscumque status, gradus condicionis, au dignitatis extiterit, fieri presumatur, uniuersos et singulos inuasores, occupatores, clausores, et detentores ecclesiarum, domorum, et locorum aliorum quorumcumque beneficiis huiusmodi uacaturis uel uacantibus spectantium, ut prefertur, et ad premissa et singula dantes consensum et auxilium, consilium uel fauorem, directe uel indirecte, publice uel occulte, penas predictas incurrere decernimus ipso facto, uniuersosque et singulos subditos nostros tam clericos quam laicos, qui premissa uel ipsorum aliqua a tempore nostre translacionis ad nostram predictam Nannetensem ecclesiam usque ad diem publicacionis presentium commiserit, monentes primo, secundo, tercio, unaque canonica monicione pro omnibus, quatenus infra duodecim dierum spatium, quorum quatuor pro primo, quatuor pro secundo, et quatuor pro tercio et perenni termino assignauimus, ad emendam pro premissis ueniant competentem.</p>
                    <p>Alioquin lapsis predictis duodecim diebus, ipsos et eorum quemlibet excommunicacionis sentencia tenore presentium innodamus, ad alias penas contra ipsos, si contumaces fuerint, prout iustum fuerit, processuri.</p>
                    <p>Per hoc tamen non intendimus prohibere, quin ecclesie et domus predicte per illos ad quos ipsorum spectant custodia et clausura horis competentibus, quibus et claudi solent et debent, claudantur, et clause teneantur.</p>
                    <p>Quin immo uolumus et districte precipimus hoc seruari, exclusis ab eisdem talibus inuasoribus, detentoribus, et occupatoribus quibuscumque, seu ipsas pro possessione adipiscenda, uel alias inuadere detinere uel occupare seu claudere super ipsos uolentibus, si excludi ualeant sine scandalo, seu exire sponte consenciant requisiti.</p>
                    <p>Si autem exire noluerint, sed in ecclesiis manere, ut prefertur, penis predictis subiaceant, et subiici decernimus ipso facto.</p>
                    <p>Preterea quia in nostra ecclesia Nannetensi, et aliis ecclesiis collegialibus, parochialibus, et aliis nostrarum ciuitatis et diocesis, quamplures capellanias a diuersis fidelibus et deuotis personis de bonis suis pro parentum et amicorum ac benefactorum eorumdem animarum remedio et salute fundatas et dotatas intelleximus diuinis officiis defraudari, eisdem per capellanos earumdem fructus ipsarum percipientes minus debite deseruiri: uolumus, et tenore presentium ordinamus quod in ecclesiis cathedralibus et collegialibus per illos qui ad ipsarum fabricam gubernandam, uel reparacionem faciendam deputati fuerint; in parochialibus uero et aliis per rectores uicarios et priores defectus seruitii singularum capellaniarum cum possibili diligencia perscrutentur, fructusque ipsarum pro rata temporis in quo ipsis defectus fore constiterit, percipiant, et super perceptis fructibus suppleri faciant; et residuum, si quid ultra peractum seruitium remanserit, in reparacionem seu fabricam premissarum ecclesiarum cathedralis et collegialium pro capellanis existentibus in eisdem: in ornamenta uero calices uel libros uel decorem aliarum ecclesiarum pro suis capellaniis distribuant et conuertant: quod ut opportunius ad effectum deducere ualeant, uniuersis et singulis receptoribus, firmariis, gubernatoribus, et aliis quibuscumque, qui de dictis capellaniis, uel de ipsarum fructibus et emolumentis recipiendis et exigendis se quomodolibet intromittunt, sub penis in precedenti statuto contentis tenore presentium precipimus et mandamus, quatenus de dictis fructibus predictis deputatis et nulli alteri integre respondeant, responsumque et reliqua reddant infra terminos per eosdem deputatos eisdem et ipsorum cuilibet assignatos, et absque predictorum deputatorum uoluntate de predictorum fructuum percepcione, possessione, custodia, detencione seu occupacione, se nullatenus intromittant.</p>
                    <p>Uolumus eciam hoc statutum per nostras ciuitatem et diocesim in singulis ecclesiis publicari, quatenus ad omnium et singulorum capellanorum noticiam ualeat deuenire.</p>
                    <p>Datum sub sigillo nostro apud Rocham Bernardi nostre predicte diocesis, die sexta mensis Iunii anno Domini millesimo quadringentesimo octauo.</p>
                </div>
                <div>
                    <head>Footnotes</head>
                    <p>[1] &quot;!&quot; here</p>
                    <p>[2] open round brackets here</p>
                    <p>[3] close round brackets here</p>
                </div>
            </div>
        </body>
    </text>
</root>
