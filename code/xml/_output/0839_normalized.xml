<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Bourges</title>
                <recordID>0839</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1276-09-13</origDate>
                <dateNotes/>
                <origPlace>Bourges</origPlace>
                <diocese>Bourges</diocese>
                <province>Bourges</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 839</p>
                <p>Year: 1276</p>
                <p>Month: 9</p>
                <p>Day: 13</p>
                <p>Circa: None</p>
                <p>DatingNotes: 2-13 September</p>
                <p>Place: Bourges</p>
                <p>Diocese: Bourges</p>
                <p>Province: Bourges</p>
                <p>CountryModern: France</p>
                <p>Latitude: 47.0844</p>
                <p>Longitude: 2.3964</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Simon</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Presided over by Apostolic Legate Simon, but with participation of AB of Bourges and his suffragans</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 24, col 165-180</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>PREFACIO.</p>
                    <p>Simon miseracione Diuina tituli S. Cecilie presbyter, apostolice sedis legatus, ad futuram rei memoriam.</p>
                    <p>INter curas que nostro coherent officio, illa nos precipue adstringit, uisceribus nostri cordis infixa profundis, atque solidius radicata, nostrum incessanter perurgens animum suarum aculeis punccionum, ut nostre legacionis ecclesie solicite prouisionis remediis, prout nobis desuper ministratur, contra malignorum defendantur incursus, cohibeantur, iniurie, et uiolentiis propulsatis, in pacis pulchritudine delectentur; ut hostium sublata formidine, in tranquillitate serena, et serenitate tranquilla, pacis authori, cuius mancipantur obsequio, eo deuotius, quo tranquillius; et quo deuotius, eo acceptius ualeant famulari.</p>
                    <p>Itaque libenter assiduos labores amplectimur, quamquam nostris impares humeris ad portandum, nocturnis insistentes uigiliis nonnumquam eciam supra uires, ut personis ecclesiasticis nostro commissis regimini, molestacionum turbinibus relegatis, Diuino fulti presidio, solicitudinibus nostris pacem ac proprio labore quitem opportune prouisionis commercio preperemus.</p>
                    <p>Sane in Bituricensi concilio, quod ad quorumdam prelatorum nostre legacionis instanciam nuper conuocandum duximus, et authore Domino feliciter celebrandum, per quosdam prelatos aliasque personas ecclesiasticas nostre legacionis, nonnullis ecclesiarum et personarum ipsarum oppressionibus, iniuriis, et offensis, ad nostram deductis noticiam, et per nos toti concilio reseratis, ac deliberacione super his in ipso concilio habita pleniore, de totius concilii prouidencia unanimi et concordi, iuxta negociorum ingruentium et temporis qualitatem, remedia super eisdem iniuriis, pro defensione libertatis ecclesiastice, adhibere curauimus opportuna.</p>
                    <p>Que quidem, ex parte concilii requisiti, redigi fecimus in scripturam, et in ipso concilio solemniter publicari, authoritate qua fungimur sacro approbante concilio, statuentes ut que pro defensione libertatis ecclesiastice, et ipsarum ecclesiarum statu pacifico, duximus statuenda, a nostre legacionis personis, prout continetur inferius, seruentur in perpetuum illibata.</p>
                </div>
                <div>
                    <head>Capitulum 1</head>
                    <p>De eleccione.</p>
                    <p>In totius concilii quod nuper Bituris duximus celebrandum, nostris auribus clamor horrendus insonuit, ad nos per diuersos prelatos aliasque quamplures personas ecclesiasticas non sine graui lamentacione delatus, et toti concilio patefactus.</p>
                    <p>Asserebant siquidem quod in regno Francie, in quo ecclesiarum libertas et honor eisdem debitus, seruari retroactis temporibus, pre regnis ceteris atque prouinciis, abundantius consueuit, his diebus in eleccionibus celebrandis, in quibus libertatis puritas potissime conseruanda, pro libertate datur impressio et quasi pro auro plumbum, pro argento scoria, honores in contumelias conuertuntur: adeo quod quando in certis locis elecciones pastorum imminent faciende, multitudine populi per iniquitatis filios concitata, in electores impetum faciente, elecciones ipse in nonnullis ecclesiis aut ad tempus impediuntur totaliter, aut in locis hactenus consuetis nequeunt celebrari, prout in Lugdunensi, Burdegalensi, et Carnotensi ecclesiis nuper dignoscitur esse factum.</p>
                    <p>In qua quidem Burdegalensi ecclesia, dum immineret eleccio, occasione impressionis habite, in eadem homicidium de sacrista nobili membro prefate ecclesie inhumaniter extitit perpetratum.</p>
                    <p>Quoniam igitur nouis morbis noua conuenit antidota preparari, ne morbus tam perniciosus obreperet, et sui contagione trahatur a posteris in exemplum: sacri prouisione concilii duximus statuendum, quod quicumque de cetero, per sediciosam conspiracionem aut conuencionem habitam simul cum aliis, quacumque firmitate uallatam, impedimentum latens, aut patens prestiterit, quominus ecclesiis secularibus aut regularibus, dignitatibus, aut personatibus, seu administracionibus quibuscumque, per illos, ad quos locorum ipsorum, uel dignitatum, seu administracionum, per uiam eleccionis seu postulacionis, spectat prouisio, eisdem locis, dignitatibus, personatibus, administracionibus, de personis idoneis, undecumque extiterint oriunde, et alias per eleccionem aut postulacionem canonicam, ualeat prouideri, incurrant excommunicacionis sentenciam, quam in ipsos proferimus ipso facto.</p>
                    <p>Et si clerici uel regulares extiterint: nos priuantes eosdem omnibus priuilegiis, beneficiis ecclesiasticis, dignitatibus, uel administracionibus, seu personatibus, quas eos obtinere contigerit, decernimus fore inhabiles et indignos, ut queuis beneficia, administraciones, uel honores ecclesiasticos, ulterius assequantur.</p>
                    <p>Si uero laici, preter dictam excommunicacionis sentenciam, ipsorum familie interdicto ecclesiastico sint subiecte: nullaque eorum posteritas usque ad quartam eorum inclusiue progeniem, si secularis fuerit, prelaturam, dignitatem, personarum, prebendam, seu aliud quodcumque beneficium ecclesiasticum; aut si regularis fuerit, administracionem quamlibet regularem in ciuitate uel diocesi, in qua excessum huiusmodi commiserit, in perpetuum ualeat obtinere.</p>
                    <p>Illi autem qui predicti facinoris causis non contenti, populum uel turbam, potentes, uel quoslibet concitauerint, uel in predicto facinore opem ferunt, quorumue data opera, suggestione, uel consilio, populus turbaue, cum armis, uel sine armis ad hoc conuenerint, penis similibus sint subiecti.</p>
                    <p>Clerici preter hec a ciuitate uel loco, in quo perpetrauerint talia, per triennium procul agant.</p>
                    <p>Porro qui coacta multitudine, cum armis, uel sine armis, contumeliosa acclamacione, concitato tumultu in loco in quo hi ad quos spectat eleccio, postulacio, uel prouisio, conuenerint, siue in ipsos electores uel in aliquos de eisdem, tempore quo premissa imminent facienda, duxerint irruendum; et eidem loco fracturam, seu uiolenciam uel in personas electorum notabilem iniuriam irrogauerint; et postremo qui opere uel consilio, clam uel palam, per se uel per alium, aliquid egerint, per quod conspiracionis uel conuencionis huius inite nequicia in aliquo sumat robur, et per hoc contingat, eleccionem, postulacionem, seu prouisionem impediri totaliter, uel differri: excommunicacionis sentencia nouerint se adstrictos, necnon eorum familias, si laici fuerint, ecclesiastico suppositas interdicto: que sententie relaxari nequeant, nisi auctoritate sedis apostolice speciali.</p>
                    <p>Clerici uero, qui in talibus culpabiles adfuerint, cum offensa eorum tanto grauior reputetur, quanto in sortem redemptoris assumpti, ac gradu celsiori pollentes, libertatem ac immunitatem ecclesiasticam seruare tenentur pre ceteris illibatam: preter excommunicacionis sentenciam, eo ipso, beneficiis, que obtinent, sint priuati; ad obtinendas dignitates, personatus, beneficia, uel officia quecumque, in ecclesiis in quibus talia perpetrauerint, et locorum ipsorum ordinibus, nullo unquam tempore spem aut fiduciam habituri.</p>
                    <p>Si uero regulares fuerint, ad administracionem regularem aliquam nullatenus admittantur, cadantque nihilo minus ab obtentis.</p>
                    <p>Insuper et laicorum predictorum posteritas, usque ad quartum gradum, ad beneficia ecclesiastica quelibet assequenda in ipsis ecclesiis ciuitatis aut diocesis, in qua perpetrauerint talia, sint inhabiles et indigni.</p>
                </div>
                <div>
                    <head>Capitulum 2</head>
                    <p>De officio et potestate iudicis delegati.</p>
                    <p>Cum iuris remedia per ora summorum pontificum et principum promulgata, Diuinitus ad tutelam bonorum, et cohibendas malorum insolencias, utiliter introducta, non deceat nec liceat, per corruptelam iudicum siue fraudem, ad iniquitatis trahi dispendium: sic illos, qui a nobis iudicandi recipiunt potestatem, commissum sibi uolumus officium exercere, ut per uiam regiam ductrice iusticia gradientes, ab equitatis tramite, odio, gracia, uel fauore, seu cuiusquam alterius corruptele vicio, non recedant.</p>
                    <p>Cupientes igitur ut in citacionibus faciendis per iudices, siue conseruatores, auctoritate qua fungimur deputatos, nulla corruptele species uindicet sibi locum, sed forma per Romanam curiam in talibus introducta, ab eisdem iudicibus seu conseruatoribus firmiter obseruetur: statuimus et mandamus, expressius inhibentes, ne iudices, seu conseruatores predicti, sub tali forma, quos uobis lator presentium nominabit, uel alia consimili, citare presumant.</p>
                    <p>Huius autem citacionis mandatum nullus exequi teneatur, sed ei non pareatur impune: nec ad personas in nostris litteris non expressas, pretextu testimonii perhibendi, ubi uel quando status cause uocacionem testium non requirit, sed ut ipse uel actor citatos fatiget laboribus et expensis, aut aliquid extorqueat ab iisdem, litteras ipsas aliquatenus proroget aut extendat.</p>
                    <p>Si quis uero secus presumpserit attentare: in utroque casu tali citacio non teneat, nec quemquam ualeat coarctare.</p>
                    <p>Et si occasione citacionis huiusmodi, iudex ille sentenciam quamcumque in quenquam duxerit proferendam: nullius penitus sit momenti.</p>
                    <p>Iudex uero qui talia perpetrauerit, officium iudicandi seu procedendi, auctoritate nostra, non solum in illa, sed in aliis causis, de cetero non ualeat exercere: quin immo excommunicacionis incurrat sentenciam ipso facto, a qua nullatenus absoluatur, nisi lesis interesse et expensis quibuslibet ab ipso primitus restitutis.</p>
                </div>
                <div>
                    <head>Capitulum 3</head>
                    <p>Quod iudices delegati non possint aliquid pro absolucionibus exigere uel leuare.</p>
                    <p>Ceca cordis ambicio repleri nesciens, sed quanto plus recipit, tanto fortius inardescit, sic quorumdam interiores oculos cecutienti obtexit caligine: ut quid de iure liceat, non aduertant: quidue de honestate deceat, non attendant.</p>
                    <p>Quod in illis qui iudiciali preeminent dignitate, eo constat periculosius tolerari, quo per auctoritatis qua funguntur potenciam, in concepto malignitatis proposito possunt aduersus subditos liberius debacchari.</p>
                    <p>Eapropter ad inhiantem eorum auariciam cohibendam, prouide duximus id statuendum, ut nullus iudex, executor, seu conseruator, datus a nobis, pro relaxacionis uel absolucionis beneficio impendendo, his quos excommunicacionis, suspensionis, uel interdicti sententiis duxerint innodandos, emendas pecuniarias, seu res alias, pro emendis, quoquo exquisito colore, presumant petere, exigere, aut oblatas recipere eciam ex post facto.</p>
                    <p>Quisquis autem contra presumpserit, eo ipso excommunicacionis sentenciam incurrat, a qua nonnisi per legatum sedis apostolice absoluatur: et tunc demum, cum lesis cum omni interesse restituerit, integre sic extorta.</p>
                    <p>Eiusdem tamen sedis authoritate in his et in aliis semper salua.</p>
                </div>
                <div>
                    <head>Capitulum 4</head>
                    <p>De officio iudicis ordinarii.</p>
                    <p>Sicut ille, qui preeminet iudiciaria potestate, iustis oppressorum querelis aures debet patulas inclinare: sic uoces malignantium querulosas ipsum decet et conuenit obaudire.</p>
                    <p>Debet igitur diligenter aduertere et penes se ponderare prudenter, quis, contra quem, et super quibus, eciam superioris officium interpellat: ut pensatis condicionibus et meritis personarum, et incumbentis negotii et officii qualitate, solerter intelligat unde ueniat conquerens spiritus, aut quo uadat.</p>
                    <p>Ob hanc causam prelatis qui nimis facile claustralium uel forensium monachorum contra ipsorum abbates, maxime ubi de correccione agitur, querelas recipiunt, per quas plerumque eneruari contingit uigorem ecclesiastice discipline, frequenter eciam ministratur occasio euagandi: sub obtestacione Diuini iudicii duximus iniungendum, quod querelas huiusmodi facile de cetero non admittant; sed tunc demum quando circumstantiis, que circa hoc fuerint attendende, examinatis plenius et discussis, uerisimiliter presumetur, ipsos no causa uitandi correccionem ecclesiasticam, seu canonicam disciplinam, secundum eorum regularia instituta, sed iuste et ex causa probabili, ad prelatorum presidium confugisse.</p>
                </div>
                <div>
                    <head>Capitulum 5</head>
                    <p>De his qui contra laicas.</p>
                    <p>Ut prelatorum officium eo fructuosius, quo liberius, ualeat exerceri: presenti statuto laicis quibusdam duximus inhibendum, ne prelatos quoslibet impedire uel turbare presumant, quo minus in locis religiosis uel regularibus, aut aliis eisdem prelatis subiectis officii sui debitum exequantur: ipsis ad hoc per eosdem prelatos authoritate presentis concilii, competenti monicione premissa, per censuram ecclesiasticam, si res exegerit, compellendis.</p>
                </div>
                <div>
                    <head>Capitulum 6</head>
                    <p>De iis que vi metusue causa fiunt.</p>
                    <p>Cum parum proficiat iura condi in ciuitatibus, nisi extiterint qui edita regere ualeant et tueri; nec solum magistri militum consistat officium in disciplina per ipsum imponenda, sed in ea, prout opportunum fuerit, obseruanda: precipimus, ut quicumque iudices ecclesiasticos ad absolucionis uel relaxacionis cuiuslibet, ab excommunicacionis, suspensionis, uel interdicti sententiis, beneficium impendendum, vi uel metu compulerint, per diocesanos locorum, presentis authoritate concilii excommunicati publice nuncientur.</p>
                </div>
                <div>
                    <head>Capitulum 7</head>
                    <p>De foro competenti.</p>
                    <p>Cum falcem propriam nulli in messem liceat mittere alienam: de iusticiariis laicis, seu aliis solam iurisdiccionem temporalem habentibus, qui in accionibus mere personalibus ecclesiasticas coram se personas litigare compellunt, contra canonicas sancciones: huius prouisione concilii duximus statuendum, quod licet eedem persone ecclesiastice, non solum coram eis iusticiariis litigare, sed eciam ad ipsos uenire in causis huiusmodi de iure minime teneantur: si tamen uenerint, et allegato fori priuilegio, coram ipsis iidem iudicarii compulsioni institerint supradicte, eo ipso excommunicacionis sentenciam, quam in ipsos ferimus, incurrant: que circa eos nullatenus relaxetur, nisi lesis huiusmodi de damnis, expensis, et interesse, prius per ipsos iusticiarios fuerit integre satisfactum, eorum processibus atque sententiis habitis in huiusmodi questionibus, eciam prolatis, nihil omnino roboris habituris.</p>
                    <p>Ad hec si quis iurisdiccionem temporalem exercens, de excommunicacionis, suspensionis, uel interdicti sententiis, scilicet an iuste late fuerint, an iniuste, aut aliquam in aliis ecclesiasticis uel spiritualibus causis decisionem seu cognicionem presumpserit usurpare: per diocesanos locorum, presentis authoritate concilii, desistere moneatur: et nisi competenter monitus duxerit desistendum, ad hoc per censuram ecclesiasticam compellatur.</p>
                </div>
                <div>
                    <head>Capitulum 8</head>
                    <p>De decimis.</p>
                    <p>Cum in illis, in quibus periculum uertitur animarum, prescripcio quantumcumque longeua non uindicet sibi locum, sed quanto grauiora sunt crimina, tanto diutius miseram animam teneant alligatam: excepcionem prescripcionis super rerum illarum decima, de quibus, siue similibus, in locis eisdem hactenus a similis condicionis personis consueuit exsolui, precipimus non admitti: statuentes, quod illi, qui eis, ad quos spectat percepcio huiusmodi decimarum, quo minus eas percipiant, impedimentum prestare presumpserint, si moniti competenter, ab impedimento huiusmodi non duxerint abstinendum, extunc authoritate presentis concilii per locorum ordinarios excommunicacionis sentencia percellantur.</p>
                </div>
                <div>
                    <head>Capitulum 9</head>
                    <p>De testamentis.</p>
                    <p>Ad presumpcionis quorumdam conatus damnabiles reprimendos, qui testamenta seu alias uoluntates ultimas, quocumque nomine censeantur, licet rite sint facta iuxta canonicas sancciones, tanquam legitimas non admittunt, sed pro eo reprobant et impugnant, quod scabini aut seculares iudices presentes non fuerint, aut auctoritatem nequaquam prestiterint, quando testator suum condidit testamentum, aut aliam ultimam uoluntatem: hoc duximus statuendum, quod ipsi, cuiuscumque condicionis uel dignitatis extiterint, nisi infra octo dies postquam super hoc moniti competenter fuerint, ab impedimento huiusmodi duxerint desistendum, anathematis innodentur uinculo, quo ipsos adstringi uolumus ipso facto.</p>
                </div>
                <div>
                    <head>Capitulum 10</head>
                    <p>De immunitate ecclesiarum.</p>
                    <p>Sanguisuge sitibunda progenies ac radix omnium malorum cupiditas, semper uociferans, affer, moliri non desinit quemadmodum per exquisitas astucias et callidiora commenta, ardori proprio, licet inextinguibili, lucri temporalis, quamquam illiciti, pocula subministret.</p>
                    <p>Ex hac autem semper sitienti radice processisse cognouimus, quod cum sedes apostolica excommunicacionis sentenciam in omnes noua constituentes pedagia olim duxerit promulgandam, ipsam annis singulis in certis festiuitatibus solemniter renouando: nonnulli mammone filii, proprie cupiditatis uitium colorare nitentes, non noua, ut asserunt constituentes pedagia, antiqua ad clericos et ipsorum res, quas non racione mercature per terram, uel aquam deferri faciunt, prorogant et extendunt in elusionem memorate sententie, et manifestum preiudicium ecclesiastice libertatis.</p>
                    <p>Nos itaque ipsorum fraudibus obuiare uolentes, et tam presumpte calliditatis astuciam pena debita castigare: statuimus, ut nisi infra duos menses, a tempore solemnis publicacionis huiusmodi, facte in ciuitate et diocesi in quibus consistunt ipsa pedagia, numerandos, ab his in totum destiterint, excommunicacionis sententie, quam extunc ipsos inferimus, extunc subiaceant ipso facto.</p>
                </div>
                <div>
                    <head>Capitulum 11</head>
                    <p>Contra illos, qui banna faciunt proclamare contra ecclesiarum libertates et antiquas consuetudines.</p>
                    <p>Cum iure canonico caueatur, quod qui de cetero seruare fecerit statuta edita et consuetudines introductas contra ecclesie libertatem, statutarii et scriptores statutorum ipsorum, necnon potestates, consules, rectores, et consiliarii locorum ubi huiusmodi statuta et consuetudines de cetero edita fuerint uel seruata necnon eciam illi, qui secundum ea iudicare presumpserint, uel in formam publicam scribere iudicata, excommunicacionis sententie debeant subiacere: nonnulli proprie salutis obliti, et sue uerecundie non parcentes, iuris sentenciam, uerborum amplexu non sine fraude circumuenire nituntur, non statuta, ut asserunt, banna tamen faciunt proclamare, precepta et prohibiciones inducunt, que non est dubium in libertatis ecclesiastice preiudicium redundare.</p>
                    <p>Nos igitur fraudibus malignorum, quas circa hoc adhibitas fuisse cognouimus, obuiare uolentes: statuimus, ut quicumque contra ipsius ecclesie libertatem, banna, prohibiciones, seu precepta scienter fecerint, aut fieri procurauerint, siue facientibus, consilium uel opem duxerint adhibenda, ipsi postquam per locorum ordinarios super hoc fuerint requisiti, absque difficultatis cuiuslibet obstaculo indilate reuocent, seu faciant reuocari, ad consimilia nunquam de cetero processuri: alioqui censura consimili sint adstricti.</p>
                    <p>Qui uero contra ecclesiasticas consuetudines antiquas, racionabiles, approbatas, et hactenus pacifice obseruatas, statuta, banna, prohibiciones uel precepta fecerunt, uel fieri procurauerint, seu iam facta seruauerint, aut seruari fecerint, aut facientibus uel seruantibus in hoc consilium uel opem duxerint adhibendam, per diocesanos locorum presentis auctoritate concilii moneantur, ut infra mensem a tempore monicionis huiusmodi numerandum, statuta deleant, banna, prohibiciones, et precepta reuocent, ad consimilia nunquam ulterius processuri: alioquin excommunicacionis sententie, quam ex nunc in ipsos ferimus, extunc subiaceant ipso facto.</p>
                </div>
                <div>
                    <head>Capitulum 12</head>
                    <p>Contra illos qui fugientes ad ecclesiam extrahere presumunt ab ecclesia, uulnerant uel interficiunt.</p>
                    <p>Quorumdam insolencias peruersorum, qui Dominum Iesum Christum uerbis tantummodo profitentes, nec Deum timere, nec homines reueri, pro suorum atrocitate factorum manifestissime conuincuntur, in tantam accepimus temeritatis uel insanie audaciam prorupisse, quod confugientes ad ecclesiarum tutelam, contra iuris utriusque statuta, et ecclesiasticam libertatem, ibidem uulnerant; mutilant, interficiunt aut incendunt aut; exinde extrahunt, uiolenter extractos uulnerare, seu mutilare presumunt, nonnumquam eis ultimum supplicium inferentes, aut ista fieri precipiunt aut procurant, seu consilium aut opem exhibent in tantis sceleribus perpetrandis.</p>
                    <p>Nos itaque, quos zelus comedit domus Dei, huiusmodi sacrilegorum excessus detestabiles et horrendos, quos non solum euidentie rei docet inhumaniter excreuisse, sed inoleuisse iam presumpcione damnabili, recensita preteritorum memoria comprobat et declarat, castigacione canonica cohibere uolentes, presentis approbacione concilii duximus statuendum, quod taliter delinquentes, excommunicacionis sententie, quam in ipsos proferimus, subiaceant ipso facto.</p>
                    <p>Quam quidem sentenciam locorum ordinarii, eiusdem authoritate concilii, solemniter in subiectis sibi ecclesiis denunciari faciant, et usque ad satisfaccionem condignam inuiolabiliter obseruari: eisdem nihilo minus mutilatoribus et interfectoribus, necnon et iis, qui huiusmodi mutilaciones et homicidia fieri precipiunt uel procurant, aut facientibus consilium uel opem impendunt, feuda et beneficia, si qua ab ecclesiis taliter uiolatis obtinent, eo ipso protinus amissuris, que ad ecclesiam, a qua illa obtinere noscuntur, libere reuertantur.</p>
                    <p>Filii eciam eorumdem non solum nihil obtineant de premissis, sed ad beneficia ecclesiastica de cetero assequenda, eo ipso reddantur prorsus inhabiles et indigni.</p>
                </div>
                <div>
                    <head>Capitulum 13</head>
                    <p>Contra illos qui impediunt iurisdiccionem ecclesiasticam.</p>
                    <p>Cum nonnulli temporale dominium obtinentes, seu secularis iudiciare potestatis gerentes officium, iurisdiccionem sancte matris ecclesie subuertere uel imminuere exquisitis astutiis moliantur: nos eorum malitiis ulcione canonica reprimentes, statuimus inhibentes, ne quis in foro ecclesiastico litigantes, seu litigare uolentes, super causis mere ecclesiasticis, seu que ad forum ecclesiasticum de antiqua et approbata consuetudine, et hactenus pacifice obseruata, pertinere noscuntur, ad resistendum compellat, per ipsorum uel parentum, aut consanguineorum, siue rerum eorum, uel personarum, huiusmodi capcionem, modisue aliis quibuscumque.</p>
                    <p>Si qui uero contra presumpserint, excommunicacionis sententie, presentis authoritate concilii, se nouerint subiacere.</p>
                </div>
                <div>
                    <head>Capitulum 14</head>
                    <p>De Iudeis.</p>
                    <p>De Iudeis, quorum perfidia plerumque simplices Christianos fraudulenter decipit, et maliciose secum pertrahit in errorem, sacro approbante concilio duximus ordinandum, ut non nisi in ciuitatibus, castris, et aliis locis insignibus, habitare presumant: temporalibus locorum dominis, et uices gerentibus, seu loca tenentibus eorumdem, districtius inhibentes, ne Iudeos ipsos permittant alibi, quam in locis expressis superius habitare: ipsis ad hoc, si res exegerit, a diocesanis locorum, eiusdem authoritate concilii, per censuram ecclesiasticam compellendis.</p>
                </div>
                <div>
                    <head>Capitulum 15</head>
                    <p>De priuilegiis et excessibus priuilegiatorum.</p>
                    <p>Licet regularis obseruantie professores, et alios quos sedes apostolica exempcionis seu libertatis maioris decorauit titulis, aut priuilegiis insigniuit, attollere condignis fauoribus intendamus, ipsorumque priuilegia, quantum ad nos attinet, seruare penitus illibata: sic tamen eos suis iuribus manere contentos affectamus, quod priuilegiorum suorum limites in aliorum iniuriam non extendant.</p>
                    <p>Proinde sacro approbante concilio duximus statuendum, districtius inhibentes, ne deinceps religiosi quicumque, uel eciam seculares, exempcionis, seu libertatis sedis apostolice priuilegiis communiti, excommunicatos publice, uel nominatim interdictos, seu usurarios manifestos, ad Diuina, seu ecclesiastica sacramenta, uel ecclesiasticam sepulturam, scienter admittant.</p>
                    <p>Qui uero contra presumpserint, preter penas a iure statutas, ingressum ecclesie eo ipso sibi nouerint interdictum: donec prolatoribus sentenciarum huiusmodi, quorum authoritatem contempserint, et aliis quorum interesse contigerit, de predictis excessibus, et omni interesse ac damnis, satisfecerint competenter.</p>
                </div>
                <div>
                    <head>Capitulum 16</head>
                    <p>De penis.</p>
                    <p>Cum iuris utilitas tot et tantis excogitata uigiliis, sufficienter nequeat prosperari, si processus ministrorum iustitie contingat iniquorum machinacionibus impediri: ut illorum audaciam, quos amor Diuinus a malo non reuocat, saltem rigor ecclesiastice coerceat discipline, sacri prouisione concilii duximus statuendum, quod si quis, cuiuscumque dignitatis, aut condicionis extiterit, nuncios seu executores ecclesiasticorum iudicium, aut alios litteras eorundem, actaue iudicialia deferentes, hac occasione uerberare, capere, detinere, occultare, carceri mancipare, mutilare, aut quod grauius est censendum, interficere, litteras uel acta predicta personis memoratis auferre, seu ea corrumpere, concellare, aut alias destruere quoquo modo, uel sic ablata celare presumpserit, aut ut ista fiant procurauerit, aut facientibus consilium uel opem duxerit adhibendam, excommunicacionis sententie, quam exnunc in ipsos proferimus, subiaceat ipso facto: a qua nisi prius tam iudici, cuius authoritatem contempserit, quam passo iniuriam, et ceteris quorum intererit, prout excessus postulabit atrocitas, satisfecerit competenter, nullatenus absoluatur:</p>
                    <p>Ad quorum memoriam in perpetuum obseruandam, et premissorum testimonium, sigillum nostrum duximus presentibus apponendum.</p>
                </div>
                <div>
                    <head>Explicit</head>
                    <p>Datum in eodem concilio, Idibus Septembris, anno Domini MCCLXXVI.</p>
                    <p>Romana ecclesia uacante.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
