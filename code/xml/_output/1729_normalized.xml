<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nepi</title>
                <recordID>1729</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1371-10-14</origDate>
                <dateNotes/>
                <origPlace>Nepi</origPlace>
                <diocese>Nepi</diocese>
                <province>[Holy See]</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1729</p>
                <p>Year: 1371</p>
                <p>Month: 10</p>
                <p>Day: 14</p>
                <p>Circa: None</p>
                <p>DatingNotes: survives in post-1435 compilation</p>
                <p>Place: Nepi</p>
                <p>Diocese: Nepi</p>
                <p>Province: [Holy See]</p>
                <p>CountryModern: Italy</p>
                <p>Latitude: 42.243611</p>
                <p>Longitude: 12.346389</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Angelo da Vetralla</p>
                <p>IssuingAuthorityAlt: None</p>
                <p>RegnalStart: 1364</p>
                <p>RegnalEnd: 1377</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: Rome, Bib Casanatense, MS 109, ff. 19-60v</p>
                <p>SourceOther: None</p>
                <p>Edition: None</p>
                <p>EditionOther: None</p>
                <p>SourceNotes: MS was under restoration in 2012; then inadvertently taken off-site (and apparently lost) in 2014; MS dates to after 1435</p>
                <p>TranscriptionNotes: None</p>
                <p>BaseText: Digital MS</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: Petrucci, Vescovi, 464-65</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones synodales in ciuitate et diocesi Sutrina [1].</p>
                    <p>Ad honorem et reuerenciam omnipotentis Dei et gloriosissime genitricis eius Marie beatorumque Petri et Pauli apostolorum eius ac beatorum Felicis martyris gloriosi et Dulcissime uirginis et Eusebii episcopi et confessoris et aliorum sanctorum patronum nostrorum quorum corpora in nostra matrici Sutrina ecclesia requiescunt et totius celestis curie.</p>
                </div>
                <div>
                    <head>Capitulum A1</head>
                    <p>Capitulum I.</p>
                    <p>Angelus Dei et apostolice sedis gracia Sutrinus episcopus.</p>
                    <p>Uniuersis et singulis clericis et laicis nostre iurisdiccioni subiectis, presentes nostras constituciones inspecturis, salutem in Domino sempiternam.</p>
                    <p>Testante diuina pagina, omnis etas ab adolescencia sua prona est ad malum, propter quod morum subuersio in populo et clero frequenter insurgit, et ideo necessaria est superioris autoritas, quoniam nulla iuris sanccio, quantumcumque perpensa et digesta synodali concilio, ad ipsorum clericorum et populi et humane nature ueritatem et machinaciones eius sufficit, nec ad decisionem lucidandam sua noxa ambiguitatem attingit, eo presertim quoniam vix aliquid adeo certum statuitur quod ex humanis flagitiis quotidie emergentibus, quibus iura comunia iam posita sunt mederi non sufficiant, in dubium minime reuocatur.</p>
                    <p>Sed ex more pii et pacifici patris subditos nostros nobis uolumus fore pacificos et modestos per leges et nostras constituciones in presenti libello et opusculo ordinatas, diuisim per titulos in quinque distincciones.</p>
                    <p>Sed effrenata cupiditas, sui prodiga, pacis emula, mater litium et materia iurgiorum, tot quotidie noua litigia generat, ut nisi sacris canonibus, legibus et constitucionibus nostris reprimeretur, ut ipsarum legum et constitucionum nostrarum uirtute questiones implicite cupiditatis predicte explicarentur, concordia extra nostre iurisdiccionis terminos exularet.</p>
                    <p>Et ideo constituciones nostre produntur ut clericorum nostrorum uita, mores, actus et appetitus de bono in melius reformentur et sub iuris regula limitentur, per quas clerici honeste uiuant, alterum non ledant et quod suum est unicuique tribuatur.</p>
                    <p>Ne autem dicti episcopii quispiam de istarum constitucionum ignorancia ualeat excusari, ipsas decernimus in presenti sancta synodo omnes, omnibus presentibus, publicari.</p>
                    <p>Quas approbante tota synodo approbamus, decernentes eas tamquam leges in nostro episcopio ualituras ac eciam in omni foro debite allegandas, ipsarum tamen interpretacionem, declaracionem in dubiis ac correpcionem nobis in posterum reseruantes.</p>
                    <p>Quas omnes uolumus et decernimus ab omnibus a modo obseruari sub penis spiritualibus et temporalibus infrascriptis.</p>
                </div>
                <div>
                    <head>Capitulum A2</head>
                    <p>Generalis monicio ut clerici uiuant honeste et incedant in habitu et tonsura.</p>
                    <p>Capitulum ii.</p>
                    <p>Item ut clericorum mores de bono in melius prosperentur et reformentur, ut ostendant per hoc ceteris qualiter oporteat ipsos in domo Domini conuersari, nam ipsorum uita et opera debent lucere coram hominibus, idcirco monemus omnes et singulos prelatos, rectores et clericos nostre iurisdicioni subiectos eosque obsecramus et ortamur in Domino quatenus habitum et tonsuram deferant clericalem suo ordini et statui congruentes et circa diuinum officium in eorum ecclesiis sint assidui, solliciti et attenti, de die et de nocte, et illum ordinem in predictis obseruent secundum possibilitatem quam tenet nostra Sutrina ecclesia et nostrum capitulum, ac circa custodiam sacratissimi corporis domini nostri Iesu Christi et alia diuina sacramenta sanctorumue reliquias, uasa, uestes, ornamenta, libros et alia ad diuinum cultum spectancia continue et sollicite ac attente intendant et eorum aliquod ad ludibria non concedant uel eis utantur uel distrahant, uendent, impignorent uel alienent nec eciam aliquid immobile ad ecclesiam pertinens quomodolibet sine nostra licencia speciali, de qua possit fieri fides.</p>
                    <p>Clausa deferant indumenta ac in missa clericus quilibet cum cotta seruiat, capite discoperto, copertis tibiis et pedibus celebrantis.</p>
                    <p>Nullusque portet infulam, lineam in capite, anulum in manu, caleas solatas nec subtellares indecentes ordini clericali, in processionibus capucium in capite nullus portet uel aliquem habitum inhonestum.</p>
                    <p>Quin imo quilibet continenter et caste uiuat ab omni libidinis vicio, crapula et ebrietate precauentes, ab introitu et potacione in taberna, uel quouis alio publico loco, nisi in itinere constituti uel cum infirmos ibidem manentes uisitarent.</p>
                    <p>Taxillorum, alearum et cuiuslibet alterius perdicionis ludo, illicito discursu per ciuitatem uel terram uel loca nocturnis tempore, maxime horis quibus per ordinacionem laicorum est eis uetitum uel interdictum, nisi irent cum lumine ex causa legitima, portacione armorum quorumlibet temporibus [2] laicis interdictis ac cohabitacione mulierum et eorum illicita qualibet conuersacione iuxta canonicas sancciones firmiter abstinentes.</p>
                    <p>Litigiosis actibus et causis in seculari foro, nisi pro ecclesiis aut se ipsis uel miserabilibus personis, et maxime beneficiati uel in sacris ordinibus constituti, non intersint nec curam ipsorum gerant.</p>
                    <p>Nec ipsi tabellionatus officium in curia seculari uel extra publice exerceant, nisi pro pace, matrimonio, testamentis, codicillis et ultimis uoluntatibus, totis studiis adhibentes eisdem mercantiis, negotiis siue negotacionibus uel comertiis secularibus illicitis non intendant nec ipsa exerceant nec iuramentum prestent nec accusam faciant in curia seculari absque nostra uel nostri uicarii licencia, nec acciones uel res litigiosas scienter emant uel alio titulo ad defensionem laicorum eas recipiant.</p>
                    <p>Nullus discolus sit, unusquisque dolos, coniuraciones et obtractaciones effugiat, non uagis oculis uel effrenata lingua petulantique fluido gestu intendant, sed pudorem ac uerecundiam mentis simplici habitu gestuque ostendant, uerba turpia non loquantur nec opera faciant inhonesta, senioribus quibuslibet debitam faciant reuerenciam nec ullo iactantie studio se ipsos attollant, bonis moribus studeant et ab omnibus eorum illicitis lingua et corpus, Deo auctore, conseruent.</p>
                    <p>Curam pauperum et miserabilium personarum ac peregrinorum habeant, administrantes eis, secundum eorum possibilitatem, remedia opportuna.</p>
                    <p>Mimos, istriones et infamium consorcia fugiant, membrorum truncaciones nec per se nec per alium faciant aut indicent inferendas, sentenciam sanguinis dictando aut scribendo aut proferendo, sed nec ubi talia exercentur, dum fiunt, interesse presumant, nec artem cirugie quo ad hec exerceant, sed officiis ecclesiasticis et aliis bonis operibus uacent summa cum diligencia et, ut in summa concludam, cum omnibus omnes sciant quod opportet uitam sacerdotis et uolentis ad sacerdotium peruenire inreprehensibilem esse, cum ipsius officium sit omnibus prodesse et nemini nocere, ut possit lux sua lucere coram hominibus, ut uideant opera sua bona tam per predicacionem, quam eciam per exemplum boni operis, aliter timeant reprehensionem Dauid dicentis quibuscumque presbyteris contra debitum facientibus: Quare tu enarras iusticias meas et assumis testamentum meum per os tuum, ortamur igitur, rogamus et monemus omnes in Domino quatenus per bona opera luceant in se ipsis, ut exemplo profigant in populis et glorificent Patrem nostrum qui in celis est.</p>
                </div>
                <div>
                    <head>Capitulum A3</head>
                    <p>De pena incaute tenentium corpus Christi et alias reliquias et eis illicite abutentibus.</p>
                    <p>Capitulum iii.</p>
                    <p>Incaute et non sub debita reuerencia et cum lumine tenentes sacratissimi corpus domini nostri Iesu Christi et alia sacramenta, ea dantes ad ueneficium uel facturam et scientes, recipientes, consentientes et consulentes in predictis, clericos ab officio et beneficio suspendimus et laicos in predictis deliquentes seu distrahentes uel ad ludibria comodantes ornamenta uel aliquod ad diuinum cultum spectans siue alienantes sine nostra uel nostri uicarii generalis licencia, in hiis scriptis excomunicamus ipsosque penis pecunariis nostro arbitrio auferendis in hiis scriptis sentencialiter condempnamus, clericos uero in predictis delinquentes penis pecuniariis nostro arbitrio auferendis condempnamus, decernentes ex nunc contractus super hiis celebrantes nullius esse efficacie uel ualoris.</p>
                </div>
                <div>
                    <head>Capitulum A4</head>
                    <p>De pena non renouantium corpus Christi de mense in mensem et pena dicentium missam antedictam preciosa.</p>
                    <p>Capitulum iiii.</p>
                    <p>Item statuimus et ordinamus quod sacerdotes semper de mense in mensem renouent eucaristie sacramentum eciam tempore interdicti et nullus, antequam matutinas, canonicas et primam cum preciosa dixerit, missam celebrare presumat, necessitate aliqua incumbente.</p>
                    <p>Contrafacientes uero uice qualibet in uiginti soldis prouisinorum constitucione presenti sentencialiter condempnamus.</p>
                </div>
                <div>
                    <head>Capitulum A5</head>
                    <p>De pena non retinentium pannicellum in calice et ipsum non ligantium debito modo.</p>
                    <p>Capitulum v.</p>
                    <p>Calix post missam panno mundissimo inuoluatur nec sacerdos seu minister ipso panno intus tergat, sed alio ad hoc specialiter deputato.</p>
                    <p>Minister uero qui non fuerit in sacris ordinatus calicem nudis manibus non tangat et ad hoc, ut calix propter impericiam sacerdotis non liniatur panno quo cohoperitur, presenti constitucione sancimus quod clerici singuli panicellum specialiter ad liniendum calicem deputatum in calice teneant, sub pena uiginti soldorum prouisinorum pro uice qualibet qua eos contingerit in talibus culpabiles reperiri.</p>
                </div>
                <div>
                    <head>Capitulum A6</head>
                    <p>De pena non mittentium pro crismate et aliis sacris liquoribus in die iouis sancto et aliis dantium sine licencia.</p>
                    <p>Capitulum vi.</p>
                    <p>Ad exturpandas prauas consuetudines que abusiones penitus sunt dicende, quibus in episcopatu nostro clerici in eorum ecclesiis fontes habentes auaritie, cecitate deducti, sacrum crisma oleum infirmorum et oleum sanctum in die cene Domini per nos confecta minime curant eadem die tollere et portare ad suas ecclesias pro benediccione fontium facienda et aliis sacramentis prestandis de nouo de liquoribus antedictis nouis iuxta sacrorum canonum sancciones et, quod deterius et detestabilius est, utuntur in benediccione fontium antiquo crismate oleo infirmorum et oleo sancto antiquis in casibus a iure prohibitis, itaque sacramenta prestant ex eis oleis contra canonum instituta, non attendentes quanta et quantum grauia pericula animarum ex dictis casibus concurrunt, sacrosque fontes in die cene Domini a sancta Romana ecclesia ordinata minime benedicunt et, si ipsos forte benedicere contingerit, sacrum fontem baptismalem eadem die non aspergunt sacrosanto crismate supradicto, sed in crastinum reseruant benedicendum et interdum aspergendum, quod fieri non debet, quia iuxta sacratissima ordinacionem ecclesie et sanctorum patrum nostrorum talis benediccio non potest, non potest nec debet, fieri cum sacramento predicto nisi in die sabbatis sancti et alias, secundum consuetudinem Romanam, in uigilia pentecosten.</p>
                    <p>Quo circa ne talis inualescat abusio, presenti salubri constitucione sancimus quod omnes clerici nostre iurisdiccioni subiecti fontes habentes teneantur uirtute prestiti sacramenti et pena decem librarum prouisinorum in die cene Domini, in qua sacrum crisma conficitur ad locum ubi nos dictum crisma, si infra nostram diocesim conficeremus, uenire uel mittere sacerdotem uel in sacris ordinibus constitutum uel alias bone condicionis et fame, qui reportet ad ecclesiam suam ubi sunt fontes sacrum crisma oleum infirmorum et oleum sanctum sub fida custodia, ne ex premissis sacramentis possit aliquid ad manus profanorum uel ueneficorum uenire, ne ueneficium aliquod uel factura possit ab aliquo perpetrari, pro dicto crismate die prefato minime uenire postponant et fontes quos habent in ecclesiis suis in die sabbati sancti ex dicto nouo crismate benedicere sub pena predicta.</p>
                    <p>Si quis uero tante temeritatis et presumpcionis exstiterit quod ex antiquo crismate fontes benedixerit, pena dupli puniatur et acrius prout nobis et nostro uicario uidebitur expedire, adicientes nihilominus quod clerici fontes habentes presentem constitucionem penes se in publicam formam habere debeant, ne possint pretendere ignoranciam, infra unum mensem a die publicacionis presentium constitucionum inmediate sequentem, sub pena decem librarum denarii prouisinorum senatus, ad que non solum uolumus teneri presentes, uerum eciam et futuros.</p>
                </div>
                <div>
                    <head>Capitulum A7</head>
                    <p>De pena clericorum absentantium se ab ecclesia sine licencia et de priuilegio officialium episcopi absentium.</p>
                    <p>Capitulum vii.</p>
                    <p>Quot et quanta pericula atque dampna in temporalibus et defectus in spiritualibus propter absenciam prelatorum, ecclesiarum rectorum et aliorum beneficiatorum eis proueniant, magna experiencia manifestat.</p>
                    <p>Uolentes itaque ecclesiarum indempnitatibus prouidere, monemus omnes et singulos, tam presentes quam posteros, priores, prepositos, archipresbiteros, rectores et alios quoscumque beneficiatos ecclesiarum, quocumque nomine censeantur, nobis subiectos, quatenus in ipsis ecclesiis et beneficiis resideant et in eis deuote seruiant in diuinis prout onus suorum beneficiorum exigit et requirit, et absque nostra uel nostri generalis uicarii licencia ultra quindecim dies continuos ab eis nullatenus se absentent, nisi racionabilem causam habeant uel tueantur priuilegio speciali, quam et quod in curia nostra coram nobis aut nostro uicario infra mensem ab hodie in antea computandum allegare uel ostendere debeant esse ueram.</p>
                    <p>Quem terminum eis ad hoc perhemptorium assignamus.</p>
                    <p>Alioquin ex nunc prout ex tunc contrafacientem a percepcione fructum et prouentuum beneficiorum suorum in hiis scriptis suspendimus, et contra hanc constitucionem, durante suspensione predicta, fructus sui beneficii percipientes a beneficio ad nostrum uel nostri generalis uicarii beneplacitum suspendimus in hiis scriptis, dictos fructus pro parte domino episcopo, pro parte eciam pro fabrica applicentur ad uoluntatem nostri episcopi, fabrice sue ecclesie applicantes.</p>
                    <p>Alias contra inobedientes processuri prout meruit inobediencia uel contumacia, ordinantes nihilominus quod prelati, canonici et beneficiati nostre Sutrine ecclesie continuo residentes in ea et nostri familiares, domestici, comensales et officiales et quiuis alii in nostro uel nostri episcopatus seruicio existentes, omnes et singulos fructus, redditus et prouentus suorum beneficiorum, que in dictis ciuitate et diocesi obtinent aut in futurum obtinebunt, cum ea integritate percipere debeant et habere ac, si in eisdem ecclesiis personaliter residerent, quotidianis distribucionibus et comunibus fructibus dumtaxat exceptis, non obstantibus quibuscumque constitucionibus cuiuscumque ecclesie in contrarium loquentibus, nisi essent auctoritate apostolica uel legatorum eius confirmate, quas constituciones quo ad hoc penitus irritamus cum omnibus quorum interest uel interesse potest uel poterit dispensantes.</p>
                    <p>Contrafacientes ad nostrum et nostri uicarii generalis arbitrium condempnamus.</p>
                </div>
                <div>
                    <head>Capitulum A8</head>
                    <p>De pena non facientium se promoueri ad ordines infra tempus debitum et pena non residentium in ecclesia seu beneficio suo.</p>
                    <p>Capitulum viii.</p>
                    <p>Statuimus quod nullus clericus habens unum uel plura beneficia que de iure uel de consuetudine uel ipsius ecclesie statuto ordinem habent adnexum et requirant continuam residenciam, nisi se fecerit promoueri ad illum ordinem ad quem tenetur promoueri [3] et in ipsis residenciam fecerit, illa ottinere non possit sine dispensacione nostra, imo ad dictam residenciam faciendam infra mensem a die presentis nostre constitucionis promulgacionis teneatur et infra annum in [4] illos ordines promoueri, quos beneficium seu beneficia sua requirunt.</p>
                    <p>Alias sint ipsorum beneficiis ipso iure priuati.</p>
                    <p>Ad hanc autem nostram constitucionem seruandam quo ad residenciam faciendam, nolumus extra maiorem ecclesiam obligari canonicos et beneficiatos quoscumque nostre ecclesie cathedralis ac nostros familiares, domesticos, continuos [5] comensales et officiales ac in nostro et nostri episcopatus seruicio de nostra licencia existentes, decernentes eosdem ad quascumque constituciones quarumcumque ecclesiarum extra maiorem ecclesiam non teneri cum quibus tenore presentium, si expedit [6], dispensamus.</p>
                </div>
                <div>
                    <head>Capitulum A9</head>
                    <p>De pena facientium se promoueri ad ordines per alium presulem sine licencia et pena presentantium illegitimos ad ordines et pena ...entium [7] [8] sibi ministrari in missa a spurio suo.</p>
                    <p>Capitulum viiii.</p>
                    <p>Quoniam in dandis ordinibus illi tantum sunt ad ordines assumendi, quibus uita laudabilis, conuersacio honesta ac competens sciencia suffragatur, qui de ligitimo matrimonio sint assumpti sed quidam auaritie cecitate orbati, ne de ipsorum uita, conuersacione, sciencia et orrigine decernatur, proprio pastore relicto ad alios fugiunt pro ordinibus assumendis, quibus minime potest de ipsorum sciencia, moribus et habilitate constare, nos igitur, uolentes ipsorum animarum saluti sollicite prouidere, presenti edicto statuimus quod nullus nostre ciuitatis et diocesis sine nostra licencia uel nostri uicarii generalis se [9] faciat per alium episcopum ordinari.</p>
                    <p>Contrafacientes in uiginti quinque libris denarii prouisini senatus preter penam a canonibus instititutam condempnamus.</p>
                    <p>Quicumque uero illegitime natum sine nostra licencia ad ordines presentare presumpserit, sit ipso facto excomunicacionis uinculo innodatus, nec ullus sacerdos filio suo legitimo sibi [10] administrante celebrare presumat.</p>
                    <p>Contrafacientes pro uice qualibet in quatraginta soldis prouisinorum presenti edicto sentencialiter condempnamus.</p>
                </div>
                <div>
                    <head>Capitulum A10</head>
                    <p>Quod clerici debeant ostendere de titulis beneficiorum et habentes ecclesias commendatas habere debent literas.</p>
                    <p>Capitulum x.</p>
                    <p>Cum beneficium ecclesiasticum sine institucione canonica possideri non possit, idcirco tenore presentium requirimus et monemus omnes et singulos clericos habentes in ciuitate et diocesi Sutrina rectoriam, plebaniam, archipresbiteratum, canonicatum, prebendam uel queuis beneficia ecclesiastica, quocumque nomine censeantur, quod infra decem dies in ciuitate et infra uiginti dies in diocesi post publicacionem presentis constitucionis computandos debeant coram nobis uel nostro uicario generali legitime ostendere et docere de iure quod habent in ecclesiis uel beneficiis memoratis que ottinent [11].</p>
                    <p>Alioquin ipsos et eorum quemlibet a percepcione fructuum et prouentuum beneficiorum ipsorum ad nostrum et nostri generalis uicarii beneplacitum tenore presentis constitucionis suspendimus; in qua suspensione si per tres menses steterint animo indurato, ipsis beneficiis ex nunc prout ex tunc, terna canonica monicione premissa, pro tribunali sedentes in hiis scriptis priuamus eosdem, adicientes nihilominus quod quicumque clericus habens aliquod beneficium in commendam, siue sit curatum siue non, debeat sibi fieri facere litteras commende nostro pontificali sigillo munitas de sex mensibus in sex menses.</p>
                    <p>Alias, si dictum beneficium sine predictis litteris, ut premittitur, retinere presumpserit, ultra sex menses excomunicacionis sentenciam ipso facto incurrat, aliis penis nostro et nostri generalis uicarii arbitrio puniendus.</p>
                </div>
                <div>
                    <head>Capitulum A11</head>
                    <p>Quod clerici non intitulati debeant prestare fideiussorem pro excessibus committendis.</p>
                    <p>Capitulum xi.</p>
                    <p>Item statuimus et ordinamus quod omnes et singuli clerici non intitulati dare debeant fideiussorem nobis et curie nostre de obediencia nobis debita obseruanda et de pena soluenda pro excessibus, si quos committerent uel hactenus comiserunt, hinc ad quindecim dies post publicacionem presentium et quod nullus de cetero ordinetur, nisi prius dederit fideiussorem, ut premittitur, de obediencia nobis debita et de penis soluendis iuxta qualitatem et quantitatem excessuum commissorum per eos.</p>
                    <p>Si autem ordinati non dederint fideiussorem ut dictum est, omni clericali priuilegio ex nunc prout ex tunc decernimus esse nudatos ipsosque totaliter relinquimus curie seculari.</p>
                </div>
                <div>
                    <head>Capitulum A12</head>
                    <p>De apostatis et eorum pena si non redeantur ad eorum monasteria.</p>
                    <p>Capitulum xii.</p>
                    <p>Quia ouis morbida totum gregem inficit, nisi eiciatur a grege, et nonnulli iniquitatis filii, Deum pre oculis non habentes, in obprobrium cleri et sanctarum religionum in ipsisque religionibus interdum tacitam, interdum expressam professionem faciunt et in eis degunt non zelo salutis animarum suarum, sed habitum portant et cum ipso degunt ut induti appareant ouium uestimentis, intrinsecus autem sunt lupi rapaces [12] dictumque habitum dimittunt, ordines et regulas suas et per seculum, dimisso habitu, dampnabiliter euagantur cum habitu clericorum secularium et, ut plurimum laicorum, quod deterius est, ut possint gule et luxurie liberius et potius deseruire quam Deo et ordinibus in quibus profexi sunt, non attendentes quam detestabile sit et iuri contrarium apostatare et habitum sue religionis dimittere seque ponere extra gremium sancte matris Ecclesie suum ordinem dimittendo, qua de re ipso facto excomunicacionis sentenciam incurrunt seque ingerunt inter clericos seculares et eciam regulares, communicando cum eis in diuinis officiis et aliis, inficientes fideles, presbiteros et populum Christianum, quandoque eciam habitum alicuius regule approbate acrioris prime sue regule gestant, fingentes se monacos, cum non sunt; aliqui uero habitum monacorum assumunt, sed in ipso uero habitu non persistunt contra ipsorum regulam uenientes, utentes eciam sotularibus, caligis uiridis e rubei coloris, armis, balistis et aliis a iure uetitis contra ipsorum regulam et canonicas sancciones, ex quibus causis ipso facto sentenciam excomunicacionis incurrunt.</p>
                    <p>Unde uolentes predictas oues morbidas extirpare, ne grex fidelium inficiatur ab eis, presenti constitucione sancimus quod omnes et singuli apostate, cuicumque ordinis fuerint, qui in eorum ordine professionem fecerint regularem, ad suum ordinem unde dampnabiliter exiuerunt reddire debeant infra mensem a die promulgacionis presentis constitucionis in antea computandum, sub pena perpetue carceracionis, cuius mensis decem dies pro primo, decem pro secundo et reliquos pro tercio, ultimo et perhemptorio termino assignamus, adicientes constitucioni presenti quod, si aliquis habitum monacalem portauerit, quod de suo monachatu nobis uel nostro generali uicario fidem faciat infra terminum prelibatum, sub pena predicta.</p>
                    <p>Illos uero qui habitum, calciamenta, arma uel balistam portauerit, sentencias iuris et canonis decernimus incurrisse et, nisi post presentem nostram constitucionem et terminum antedictum in premissis casibus se correxerint, ad execucionem dictarum sentenciarum et ad execucionem penarum superius declaratarum procedemus et acrius prout meruerit proteruitas contumacis, iusticia suadente, ad nostrum et nostri generalis uicarii arbitrium et id idem decernimus de oblatis quibuscumque ecclesiis hospitalibus et locis piis.</p>
                </div>
                <div>
                    <head>Capitulum A13</head>
                    <p>De pena ponentium supellectilia uel alia occupancia in ecclesia.</p>
                    <p>Capitulum xiii.</p>
                    <p>In concilio prohibetur et nos eciam precipimus inuiolabiliter obseruari ne supellectilia propria sacerdotis uel clerici seu cuiuscumque alterius laici uel quecumque alia occupancia in ecclesia reponantur aut eciam teneantur, nisi propter hostiles incursus aut incendia repentina ad eas opporteat habere recursum, sic tamen ut, necessitate cessante, in loca pristina reducantur, nec opera seruilia et manualia ibi fiant.</p>
                    <p>Clerici uero in talibus delinquentes et talia permittentes uel eciam substinentes pro uice qualibet uiginti soldorum prouisinorum penam incurrant et teneantur sub excomunicacionis pena tales laicos monere ut ea debeant de eorum ecclesiis admouere.</p>
                    <p>Laici uero, postquam fuerint admoniti uel eciam requisiti, si infra triduum post sibi factam monicionem uel requisicionem non amouerint de ecclesia res suas, penam decem librarum prouisinorum, dicto triduo elapso, ipso facto incurrant nostre curie applicandam.</p>
                </div>
                <div>
                    <head>Capitulum A14</head>
                    <p>De pena non claudentium hostia ecclesie uel cimiterii.</p>
                    <p>Capitulum xiiii.</p>
                    <p>Item statuimus et ordinamus quod hostia tam ecclesiarum, quam eciam cimiteriorum, semper claudantur de nocte et de die cum claui extra horam ad dicendum seu cantandum officium deputatum, nisi forsan aliqua necessitas incumberet, propter quod deberet ecclesia relassari aperta, sub pena uiginti soldorum prouisinorum pro qualibet uice.</p>
                </div>
                <div>
                    <head>Capitulum A15</head>
                    <p>Quod occupantes beneficia ecclesiastica et bona ecclesiarum restituant.</p>
                    <p>Capitulum xv.</p>
                    <p>Auaritie cecitas et superbie superfluitas sunt illa que humanam fragilitatem spretis uirtutibus consternantur ad vicia in tantum quod quidam clerici et [13] laici beneficia et bona ecclesiastica ad ecclesias nobis subditas et infra nostram ciuitatem et diocesim constitutas et constituta et eciam ad nostrum episcopatum pertinencia ubilibet existencia absque legitimo titulo per uiolenciam et potenciam laicalem occupare et occupata detinere ac inuadere et fructus ex eis percipere non uerentur, Dei timore postposito.</p>
                    <p>Quorum animas existimantes accedere coram Domino et ad se reducere, per presentem constitucionem decernimus in hoc solo iudicio ecclesiastico ad quod spectat delinquentes quoslibet compescendos.</p>
                    <p>Idcirco omnes et singulos, tam clericos quam laicos, cuiuscumque status, professionis seu condicionis, ecclesiastice uel mundane exstiterit, tenore presentis constitucionis monemus quatenus predicta beneficia et bona quecumque ecclesiastica uel ad ecclesias pertinencia, mobilia uel immobilia, per eos occupata in uasa uel detenta, ut premittitur, indebite et iniuste, a quibuscumque clericis seu laicis cum ipsorum percepcione fructuum preteritis temporibus restituant, relassent et dimittant infra terminum unius mensis proximi uenturi, cuius mensis decem pro primo, decem pro secundo et reliquos pro tercio, ultimo et perhemptorio termino assignamus, sub excommunicacionis pena.</p>
                    <p>Alioquin, elapso dicto termino, ex nunc prout ex tunc, canonica monicione premissa, pro tribunali sedentes in dicta sinodo in throno pontificali in eos et eorum quemlibet in hiis scriptis excommunicacionis sentenciam promulgamus, mandantes omnibus et singulis clericis nostre iurisdicioni subiectis quatenus uirtute presentis constitucionis absque ulteriori licencia omnes et singulos contra hanc nostram constitucionem delinquentes excommunicatos denunctient publice infra missarum sollempnia in genere et, si aliquos sciuerint, nominatim, postquam eis constiterit eos esse presentes pagine transgressores per famam publicam uel facti notorium aut rei euidenciam; de occupacione predicta uolumus eciam simili sententie subiacere, dantes [14] in predictis auxilium, consilium uel fauorem.</p>
                    <p>Quam constitucionem non solum extendi uolumus ad preterita, uerum eciam ad presencia et futura.</p>
                </div>
                <div>
                    <head>Capitulum A16</head>
                    <p>Quod sacerdotes ignoti non celebrent sine licencia et de pena comodantium eis paramenta.</p>
                    <p>Capitulum xvi.</p>
                    <p>Item statuimus quod nullus sacerdos alienigena uel ignotus, qui non fuerit a nobis uel de nostra licencia uel de nostri generalis uicarii ordinatus aut non ottinerit in nostro episcopio aliquod beneficium ecclesiasticum sine nostra uel nostri uicarii licencia petita uel ottenta, primo fide facta de suo sacerdocio, missam infra nostram ciuitatem et diocesim audeat celebrare, sub pena excommunicacionis, quam contrafacientes, canonica monicione premissa, incurrere uolumus ipso facto.</p>
                    <p>Multa enim scandala et pericula magnam rerum experiencia in contrafacientibus in locis pluribus patefecit.</p>
                    <p>Et idcirco, ut presens nostra constitucio suum debitum sorciatur effectum, omnes et singulos nostre iurisdiccioni subiectos, talibus contrauenientibus, comodantes paramenta et eosdem in suis ecclesiis recipientes ad penam nostro et nostri generalis uicarii uolumus arbitrio condempnari.</p>
                </div>
                <div>
                    <head>Capitulum A17</head>
                    <p>Quod nullus celebret celebrante episcopo.</p>
                    <p>Capitulum xvii.</p>
                    <p>Cum missam contingit pontificem celebrare sollempniter in quibuscumque episcopatus ecclesiis, nullus illa hora dum missarum sollempnia peraguntur missam aliam publice uel secrete in eadem ecclesia audeat celebrare, sub pena quadraginta soldorum prouisinorum.</p>
                </div>
                <div>
                    <head>Capitulum A18</head>
                    <p>Quod seruientes sacerdoti habeant cottam.</p>
                    <p>Capitulum xviii.</p>
                    <p>Item statuimus et ordinamus quod clerici altario seruientes et epistulam cantantes debeant cottam siue suppellicium tenere et habere indutum, nisi euidens necessitas id excuset.</p>
                    <p>Sacerdos uero permittens sibi aliter ministrari in uiginti soldis prouisinorum, minister uero in quinque pro uice qualibet puniatur.</p>
                </div>
                <div>
                    <head>Capitulum A19</head>
                    <p>Quod omnes clerici curati confiteantur episcopo uel eius confessorem postulent.</p>
                    <p>Capitulum xviiii.</p>
                    <p>Omnes curam animarum habentes nobis confiteantur seu a nobis uel nostro uicario generali semel in anno postulent et ottineant confessorem.</p>
                    <p>Si quis autem in premissis fuit negligens uel remissus, nostro et nostri generalis arbitrio puniantur.</p>
                </div>
                <div>
                    <head>Capitulum A20</head>
                    <p>Quod nullus recipiat alienum parrocchianum ad penitenciam sine licencia.</p>
                    <p>Capitulum xx.</p>
                    <p>Quia non licet cuiquam falcem in messe ponere alienam, idcirco presenti constitucione sancimus quod nullus sacerdos, cuicumque dignitatis existat, alienum parrocchianum ad confessionem et ad alia sacramenta sine nostra uel sui parrocchialis sacerdotis speciali licencia recipiat uel admittat, nisi in graui necessitatis articulo hoc peragat.</p>
                    <p>Contrafacientes nostro et nostri generalis uicarii arbitrio puniantur.</p>
                </div>
                <div>
                    <head>Capitulum A21</head>
                    <p>Qualiter clerici et laici se debeant confiteri et recipere corpus Christi.</p>
                    <p>Capitulum xxi.</p>
                    <p>Licet omnes fideles Christiani tribus anni temporibus ad communionem corporis et sanguinis Iesu Christi racionabiliter sint monendi, precipimus tamen ut clerici saltem bis et laici semel in anno peccata sua confiteant proprio sacerdoti uel alteri de proprii sacerdotis licencia et saltem in Pascate resurreccionis eucaristiam recipiant reuerenter, nisi de sui abstineant licencia confessoris.</p>
                    <p>Alioquin omnes constitucionis huiusmodi transgressores ab ingressu ecclesie et sacramentis ecclesiasticis sint suspensi et morientibus sepultura ecclesiastica denegetur.</p>
                    <p>Et, ne quis pretextu ignorantie ualeat excusari, omnibus curam animarum habentibus precipimus et mandamus sub pena decem librarum prouisinorum pro uice qualibet, quatenus annis singulis presentem constitucionem in eorum ecclesiis publicent ter in anno, uidelicet in festo Resurreccionis, Penteconstes et Natiuitatis dominice.</p>
                    <p>Eos uero qui premissa non curauerint adimplere et in hoc peccato pertinaciter existentes nobis aut uicario nostro in scriptis in festo Natiuitatis prefate tradere teneantur sub pena predicta.</p>
                    <p>Ut autem presens constitucio suum debitum sorciatur effectum et ut fideles ab infidelibus cognoscantur, precipimus et mandamus omnibus et singulis clericis curatis nobis subiectis quatenus in scriptis habeant omnia et singula nomina parrocchianorum suorum, tam marium quam mulierum, qui annos pubertatis attingerint, que infra sex dies a die publicacionis presentis constitucionis nobis in scriptis debeant tradere et omni anno in festo Natiuitatis dominice infra quindecim dies post, uel saltem infra quindecim dies post Pasca resurreccionis immediate sequentis nobis illorum nomina qui confitentur et qui non confitentur in scriptis assignare, ut contra non facientes iuxta iuris semitam procedamus et ipsorum saluti succurrere ualeamus.</p>
                    <p>Clericos uero in premissorum aliquo delinquentes in decem libris denarii prouisini pro quolibet delinquente et anno quolibet sentencialiter condempnamus.</p>
                </div>
                <div>
                    <head>Capitulum A22</head>
                    <p>Casus reseruati specialiter domino episcopo.</p>
                    <p>Capitulum xxii.</p>
                    <p>Ut quoniam circa maiora maius periculum uertitur, idcirco cautius est agendum.</p>
                    <p>Interdicimus igitur et in uirtute sancte obedientie precipimus et mandamus omnibus confessoribus et confessiones audientibus in nostro episcopio ne de casibus episcopalibus de iure uel consuetudine ad nos spectantibus se quomodolibet intromittant, sed ad nos uel ad penitenciarium nostrum illos fideliter mittant.</p>
                    <p>Ne autem pretextu ignorantie quisquam ualeat excusari, aliquos de reseruatis casibus hic duximus exprimendos.</p>
                    <p>Mittendi sunt quidem ad nos omnes pro commutacione uotorum et ipsorum uiolacione ac post uotum castitatis contrahentes; contrahentes cum alia, sua propria uxore uiuente; confessi se credentes hereticam prauitatem et se hereticum receptasse, cum eis participasse scienter uel eis fauisse; simoniaci quacumque simonia preterquam mentali; homicidium quomodolibet committens et dans in hoc auxilium, consilium uel fauorem; presbiter scienter celebrans infra ecclesiam uel parrocchiam interdictam et dimittens officium debitum; clericus corpus excommunicati uel interdicti in ecclesia uel cimiterio sepelliens; excommunicatus a canone in casibus in quibus episcopus absoluere potest et irregulares in casibus in quibus potest episcopus dispensare; matrimonia clandestina contrahentes; falsarius litterarum apostolicarum, nostrarum uel officialium nostrorum, et publicorum instrumentorum, falsi testes et ipsos producentes; incendiarii uel fractores ecclesiarum uel domorum ecclesiasticorum, incendiarii messium, depopulatores agrorum, famosi latrones, disrobatores stratarum et fraudantes episcopum in iuribus suis; rebaptizati, reconfirmati et reordinati scienter; excommunicatus, interdictus uel suspensus scienter celebrans uel officium suum sicut prius sollempniter agens; choiens cum moniali sacrata uirgine uel non; defloratores uirginis vi oppresse, subtracte blande uel rapte; opprimens uel deprimens prolem suam, studiose uel negligenter, ante partum uel post, et ponens infra annum ad latus in lecto; procurans sterilitatem in se uel in alio; quomodolibet abutens eucaristia, sacro crismate uel aliis sacramentis; rapinam uel sacrilegium in ecclesia committens; scienter proprium filium baptizans uel crismans uel eciam filium uxoris sue uel mariti sui, nisi necessitate urgente; quomodolibet ecclesiam polluens ita quod reconciliacione indigeat; scienter cohiens cum iudea, saracena uel pagana, iudeo, saraceno uel pagano; uerberans parentes uel eis enormem iniuriam inferens; sortilegi, sortilege, maliarii, maliarie, diuinatores, diuinatrices, incantatores, incantatrices, uenefici, uenefice et incantatores demonum et stellarum; sodomite uel cum brutis se commiscentes, adulteri et adultere manifesti; cognoscentes consanguineam uel affinem suam uel uxoris sue, consanguineum uel affinem suum uel mariti sui; blasfematores Dei, beate uirginis Marie, apostolorum, beati Laurentii, beati Iohannis Baptiste; et generaliter sunt mittendi ad nos omnes pro quocumque enormi crimine scandalizante, et ubicumque ambiquitas accidit propter impericiam confessorum.</p>
                    <p>Ceterum si, committentes aliquid de predictis, a confessore moniti, ad nos uenire contempserint pro penitencia salutari et eius peccatum fuerit occultum, statim confessor suus nos consulere studeat, si non manifestum ad nos uenire cogat, nisi esset senex uel debilis uel in mortis articulo constitutus.</p>
                </div>
                <div>
                    <head>Capitulum A23</head>
                    <p>Qualiter sancta sinodus debeat celebrari.</p>
                    <p>Capitulum xxiii.</p>
                    <p>Deus et pater dominus noster Iesus Christus licet pluries semel tantum post ascensionem uoluit cunctos discipulos adunari, ut eos ibidem repleret spiritu sapientie et intellectus, spiritu timoris, spiritu scientie et pietatis, sic nos licet immeriti sacerdotes ipsius, cuius omnis accio nostra est instruccio, quantum possumus, eius imitando uestigia, ut possimus que recta sunt sapere, uiam ueritatis intelligendo eligere ut et spiritu timoris sui repleri, ut populos nostre cure submissos cum iusticia, mansuetudine et pietate instruere legem eius, presenti statuto decernimus et mandamus in illius adunacionis similitudinem et memoriam quod omnes et singuli clerici nostre iurisdicioni subiecti, qui de iure seu consuetudine ad sanctam sinodum uenire tenentur, illo scilicet sancto tempore quo spiritus Domini repleuit orbem terrarum scilicet in octaua pentecosten seu alio tempore prout de nostro processerit arbitrio uoluntatis et prout nobis Spiritus Sanctus duxerit ministrandum, ut idem Spiritus Sanctus in corda nostra adueniens loqui nos faciat linguis uariis, scilicet oris, cordis et operis magnalia Dei, per que pia caritate suffulti, attenta solicitudine illustri, sua claritate splendentes, spiritu sue delectacionis accensi, mereamini pias preces pro nobis et uobis commissis effundere populis pro salute omnium de diuinis officiis et sacris gradibus ac eciam de nostris moribus et necessitatibus ecclesiasticis emendanda et renouanda sunt, secrete ac solerte proficere uos doceat et emendet ac instruat, ut iustificaciones suas edocti mereamini bini scilicet in caritate que duorum expletur numero Spiritu Sancto uniti mitti ad patriam et nobis commissos populos ad ipsos edocendos uerbis et doctrinis ac bonis operibus et exemplis ut legem eius exquirant.</p>
                </div>
                <div>
                    <head>Capitulum A24</head>
                    <p>Qualiter ad sinodum uenientes debeant intrare sinodum et stare et pena non uenientium.</p>
                    <p>Capitulum xxiiii.</p>
                    <p>Ut autem huiusmodi nostri decreti series a cunctis firmiter obseruetur, statuimus quod omnes et singuli clerici nostre ciuitatis et diocesis, tam seculares quam religiosi, quocumque nomine censeantur, qui de iure uel consuetudine ad sancta sinodum uenire tenentur, die illo, uidelicet quo contingerit sinodum celebrari, tempestiue ieiuni sanctam sinodum intrent in habitu condecenti et honeste se habeant in eundo, stando ac eciam reddeundo, ut eorum honesta conuersacio sit ceteris in exemplum.</p>
                    <p>Qui autem ad dictam sinodum uenire contenserit, in decem libras prouisinorum nostre curie applicandis et plus uel minus ad nostrum beneplacitum, considerata qualitate et facultate persone, decreuimus condemnandi, quos tenore presentium condemnamus.</p>
                    <p>Qui autem de dicta sinodo recesserit sine nostra licencia speciali, simili pena multetur.</p>
                </div>
                <div>
                    <head>Capitulum A25</head>
                    <p>Que bona computentur et numerentur in distribucionibus.</p>
                    <p>Capitulum xxv.</p>
                    <p>Ad tollendum omne scandalum et scrupulum quod posset in ecclesiis inter clericos exoriri occasione quotidianum distribucionum et hoc, ut plurimum euenit, ex eo, quia in nostro episcopio possessiones ecclesiarum ut plurimum sunt exiles, presenti constitucione declaramus et uolumus quod quotidiane distribuciones censeantur et sint ac eciam habeantur pro distribucionibus quotidiane oblaciones panuum, denariorum, cere et aliorum que offeruntur in altari uel altaribus uel ad manus sacerdotum.</p>
                    <p>Item funeralium et mortuariorum non excedentium in aliqua uice uiginti quinque solldos currentis monete et eciam decima, tam fructuum quam bladis et denarii.</p>
                    <p>Omnia uero alia intelligantur esse et sint de prebenda et corpore ipsius prebenda uel de communitate ecclesie, et computentur inter fructus grossos et sint extra quotidianas distribuciones.</p>
                    <p>Quas quidem distribuciones ordinatas, ut premittitur, dari uolumus et auferri clericis seruientibus et non seruientibus ecclesie sue in ordine suo quem ipsius prebenda requirit prout canonica iura precipiunt et premittunt, et in casibus expressis per nostras constituciones de clericis non existentibus personaliter in horis canonicis et omnia existentibus, ut in eisdem plenius continetur.</p>
                </div>
                <div>
                    <head>Capitulum A26</head>
                    <p>Quod Santenses ecclesiarum de parte deputata ecclesiis contribuant cum aliis clericis in oneribus.</p>
                    <p>Capitulum xxvi.</p>
                    <p>Item quia in aliquibus ecclesiis sunt Santenses qui frequenter discordant a clericis super percipiendis fructibus et iuribus ecclesiarum, declaramus, precipimus et mandamus quod ipsi, solum contenti porcione debita ecclesie, de ea contribuant pro rata cum clericis ecclesiarum in expensis concurrentibus in oneribus supportandis; superfluum uero in utilitatem ecclesie conuertatur et ad beneplacitum nostrum nobis uel rectori ecclesie de ipsorum administracione teneantur plenariam reddere racionem de administratis per eos et, si requisiti non reddiderint, ex nunc ipsos dicto officio presenti constitucione priuamus.</p>
                    <p>Quod si se post declaracionem priuacionis ipsorum ingesserint sicut prius, in uiginti libras prouisinorum pro uice qualibet sentencialiter condemnamus eosdem.</p>
                    <p>Explicit prima distinccio.</p>
                </div>
                <div>
                    <head>Capitulum B0</head>
                    <p>Incipiunt rubrice secunde distinccionis.</p>
                    <p>Qualiter in causis ciuilibus procedatur.</p>
                    <p>Capitulum i.</p>
                    <p>De pena trahentis clericum ad curiam secularem.</p>
                    <p>Capitulum ii.</p>
                    <p>De testibus sinodalibus.</p>
                    <p>Capitulum iii.</p>
                    <p>Quod familiares episcopi habentur loco denuncciacionis et cetera et eis creditur et cetera.</p>
                    <p>Capitulum iiii.</p>
                    <p>Quod clerici debeant uisitare episcopum.</p>
                    <p>Capitulum v.</p>
                    <p>Quod, quando episcopus celebrat uel processionem facit, clerici cum cottis debeant ipsum sociare.</p>
                    <p>Capitulum vi.</p>
                    <p>Quot testes sufficiant ad probandum de fama de modo purgacionem indicendi.</p>
                    <p>Capitulum vii.</p>
                    <p>De feriis et diebus feriatis.</p>
                    <p>Capitulum viii.</p>
                    <p>De pena facientium opera seruilia Iudeis tempore feriato.</p>
                    <p>Capitulum viiii.</p>
                    <p>De pena non uenientium ad capitulum quando pulsatur campana.</p>
                    <p>Capitulum x.</p>
                    <p>Incipit secunda distinccio.</p>
                </div>
                <div>
                    <head>Capitulum B1</head>
                    <p>Qualiter in causis ciuilibus procedatur.</p>
                    <p>Capitulum i.</p>
                    <p>Statuimus et ordinamus quod in causis minoribus duorum aureorum libellus non detur, litis contestacio minime fiat, sed procedatur et procedi debeat summarie et de plano, sine strepitu et figura iudicii, et sit sufficiens probacio unius testis de uisu cum uno de fama et iuramento actoris.</p>
                    <p>A dicta uero summa supra libellus offeratur, litis contestacio fiat, de calumpnia iuretur et procedatur secundum iuris ordinem.</p>
                    <p>Reus uero citetur personaliter uel ad ecclesiam seu domum sue habitacionis et, si sic citatus contumax fuerit, secundario citetur expensis suis et, si infra citacione non comparuerit, citetur pro tercia citacione et perhemptorio ordine supradicto uel una pro trina, dummodo contineat terminum trium dierum.</p>
                    <p>Hoc intellecto quod citacio saltem fiat uno die pro sequenti die et, si in dictis citacionibus reus contumax fuerit, pronuncciari debeat ad peticionem actoris tenutam fore dandam dicto actori de bonis rei usque in quantitatem petitam seu contra eum excommunicacionis sentenciam proferatur prout processerit de uoluntate actoris, ut tedio affectus ueniat responsurus et ista locum habeant ante litem contestatam.</p>
                    <p>Post litem uero contestatam sufficiat citacio unica facta tam de reo quam de actore personaliter uel ad domum eorum habitacionis in quolibet actu et ista locum habeant quando agitur reali uel personali accione.</p>
                    <p>Si uero ageretur ex mutuo uel deposito et exinde publicum appareat instrumentum, uocato debitore, ut premittitur, et ipso comparente, absque libelli oblacione assignetur terminus reo ad dicendum contra dictum instrumentum quicquid uult, quare non debeat execucioni mandari; quo termino elapso dictum instrumentum execucioni mandetur ad peticionem creditoris in bonis debitoris primo de mobilibus, secundo de immobilibus et tercio de nominibus debitorum uel quod ipse debitor detineatur personaliter ad peticionem actoris si petatur, si excepciones infra terminum uel in termino reus non produxerit.</p>
                    <p>Si uero produxerit utpote rei iudicate, transacte uel finite uel litis pendentie, tunc procedatur super excepcionibus condempnando actorem in expensis legitimis in quantum excepciones sint ualide, dato prius termino actori ad replicandum et dato termino reo ad proponendum omnes sua excepciones dilatorias et perhemptorias contra instrumentum quod petitur execucioni mandari.</p>
                    <p>Quibus uisis et discussis, uicarius pronuncciare debeat instrumentum fore execucioni mandandum necne, excepciones propositas obstare uel non obstare ac parte que ueniret condempnanda in expensis legitimis condempnare.</p>
                    <p>Si uero reus comparuerit et debitum confessus fuerit, statuatur ei terminus decem dierum et perhemptorius ad soluendum.</p>
                    <p>Rursus si agatur ex testamento codicillo uel legato maxime ad pias causas uel qualibet alia ultima uoluntate, unde appareat publica scriptura et hereditas sit adhita uel non adhita uel ab aliis occupata, tunc, uocato more predicto herede executore et possidentibus bona que petuntur datoque eis termino ad dicendum qualiter dictum testamentum, codicillus seu ultima uoluntas non debeat execucioni mandari, uicarius debeat concedere licenciam nanciscendi tenutam et posessionem rei petite et pro pecunia petita cogere heredes personaliter et realiter quod dicta iudicia legata debeant soluisse infra decem dies tunc proxime futuros, nulla contradicione audita, nisi de testamento et ultima uoluntate non cancellatis nec in aliqua sui parte suspectis et uictum uictori in expensis legitimis condempnare.</p>
                    <p>Et hanc constitucionem non solum extendi uolumus ad presencia uel futura, uerum eciam ad inchoata et pendencia.</p>
                    <p>In omnibus uero premissis casibus ubi personali accione ageretur teneatur actor in pronuncciacione soluere duodecim denarios prouisinorum pro qualibet libra.</p>
                    <p>In reali uero accione facta extimacione rei petite que extimacio fieri debeat in ipsa pronuncciacione.</p>
                    <p>Uolumus insuper quod in questionibus uiginti soldorum et abinde infra detur sacramentum actori uel reo prout nobis uel nostro uicario uisum fuerit uel de partium uoluntate processent, cui sacramento stari debeat sine alia probacione, reseruata tamen potestate alteri parti reprobandi sacramentum alterius.</p>
                </div>
                <div>
                    <head>Capitulum B2</head>
                    <p>De pena trahentis clericum ad curiam secularem.</p>
                    <p>Capitulum ii.</p>
                    <p>Sequi uolentes iura, tam canonica quam civilia, quibus manifeste cauetur quod actor sequi debet forum rei, reprimereque cupientes illos qui non uerentur clericos et prelatos et alias personas ecclesiasticas ad aliam curiam uocare et uocari facere quam ad nostram, statuimus et ordinamus quod nullus trahat ad iudicium ciuiliter uel criminaliter aliquem clericum uel personam ecclesiasticam, nisi dumtaxat coram nobis et nostra curia uel maiori, et qui contrafecerit puniatur, si fuerit clericus, in decem libras prouisinorum; laici uero puniantur arbitrio nostro et nostri uicarii, et nihilominus laici ipso facto excommunicacionis sentenciam incurrant, quam in eos pro tribunali sedentes, canonica monicione premissa, proferimus in hiis scriptis; et eciam ordinamus sub predicta pena quod nullus clericus trahat aliquem ad curiam secularem sine nostra uel nostri uicarii licencia petita et optencia et, si contrafactum fuerit, puniatur ipso facto.</p>
                </div>
                <div>
                    <head>Capitulum B3</head>
                    <p>De testibus sinodalibus.</p>
                    <p>Capitulum iii.</p>
                    <p>Ut crimina subiectorum ad nostram plenius ualeant noticiam peruenire, notificamus in hac nostra sinodo quod, tam in ciuitate quam in diocesi, uidelicet in omnibus et singulis castris nostre Sutrine diocesis, testes assumimus et assumpsimus sinodales et eciam facimus et eligimus in presenti.</p>
                    <p>Quibus committimus et sub excommunicacionis pena mandamus quatenus sub uinculo iuramenti nobis prestiti omnia et singula crimina, excessus et delicta ad nostrum forum spectancia, tam clericorum quam laicorum, ubicumque fuerint commissa infra nostrum episcopium uel alibi, ita quod ad nos spectet cognicio et punicio eorundem, nobis fideliter referre studeant et eciam denuncciare publice et secrete, ut contra ipsos delinquentes possimus procedere per modum et formam inquisicionis ad denuncciacionem ipsius et culpabiles corrigere et punire ut iuris fuerit ad hoc, ne crimina remaneant impunita.</p>
                    <p>Quorum nomina hic non duximus publicanda, ut securius ualeant eorum officium exercere.</p>
                </div>
                <div>
                    <head>Capitulum B4</head>
                    <p>Quod familiares episcopi habentur loco denuncciacionis et cetera et eis creditus et cetera.</p>
                    <p>Capitulum iiii.</p>
                    <p>Item ne ex defectu delatorum seu accusatorum uel legitime probacionis testium maleficia remaneant impunita, quemlibet de nostra familia habita et habenda iuratum, nunctium, testem sinodalem, baliuum et secretum denuncciatorem, legitimum delatorem et nunctium specialem presenti nostra constitucione facimus et eligimus super omnibus et singulis excessibus et delictis subiectorum nostrorum, tam clericorum quam laicorum, cuius accusacioni, delacioni, denuncciacioni et relacioni fidem uolumus adhiberi in tantum quod, si per unum testem idoneum probauerit intencionem suam, accusam uel denuncciacionem contra delatum, denuncciatum uel accusatum, ipse delatus, denuncciatus uel accusatus cogi possit ad arbitrium nostrum et nostri uicarii confiteri illa que sic sunt siue erunt probata contra eum per dictum unum testem, omni excepcione remota, et quod quilibet de nostra familia possit in quolibet casu testificari, eciam si causa quecumque sit illa, eciam si alium nostrum familiarem tangeret; itaque super excessibus commissis uel committendis per quemcumque in personam alicuius de nostra familia alius de nostra familia possit induci in testem et ualeat illius testimonium tam in defendendo, quam in pugnando et agendo.</p>
                    <p>Addicientes quod, si aliquis in nostra curia fuerit superatus criminaliter uel ciuiliter per unum idoneum testem, de uisu cogatur ad confitendum ueritatem.</p>
                </div>
                <div>
                    <head>Capitulum B5</head>
                    <p>Quod clerici debeant uisitare episcopum.</p>
                    <p>Capitulum v.</p>
                    <p>Ut iterato [15] de singulis corrigendis et agendis per episcopatum nostrum pleniorem informacionem et noticiam habeamus, statuimus quod singuli clerici in etate legitima constituti ter in anno, scilicet singulis quatuor mensibus, semel teneantur et debeant nos personaliter uisitare et nos informare de agendis et corrigendis in eorum parrocchiis et ecclesiis.</p>
                    <p>Contrafacientes uero nostro et nostri generalis uicarii arbitrio puniantur.</p>
                </div>
                <div>
                    <head>Capitulum B6</head>
                    <p>Quod, quando episcopus celebrat uel processionem facit, clerici cum cottis debeant ipsum sociare.</p>
                    <p>Capitulum vi.</p>
                    <p>Ut debitus honor celebrante episcopo impendatur, statuimus et ordinamus ut clerici qui fuerint presentes in terra ubi episcopus celebraret secum conueniant reuerenter ad diuina, maxime dum tenetur ordinacio clericorum, cum coctis et in die quo sanctum crisma conficetur et alias uncciones et in sabbato sancto, quando fontes benedicuntur, et in omnibus festiuitatibus beate Marie et in letaniis et processionibus ab ecclesia ordinatis uel per nos ordinandis et quandocumque eciam ipsi personaliter super hoc extiterint requisiti.</p>
                    <p>Contrafacientes uero pro uice qualibet in decem libris prouisinorum sentencialiter tenore presentium condempnamus.</p>
                </div>
                <div>
                    <head>Capitulum B7</head>
                    <p>Quot [16] testes sufficiant ad probandum de fama et de modo purgacionem in dicendi.</p>
                    <p>Capitulum vii.</p>
                    <p>Hac perpetua ualitura constitucione sancimus, ne crimina remaneant impunita, quod ad probandum famam malam uel infamiam alicuius sufficiant duo testes idonei de loco qui notum habeant infamatum, et maxime in causa usuraria uel pigneraticia et super instrumento confecto uel conficiendo in fraudem usurarum, et hoc autem contra talem infamatum procedi possit per modum inquisicionis, fama precedente, ita quod, si crimen aliter probari non potest nisi per famam, indicatur ei purgacio canonica ad arbitrium nostrum uel nostri uicarii.</p>
                    <p>Qui infamatus, si in purgacione defecerit pro illo delicto de quo infamatus extiterit, secundum formam iuris et constitucionum nostrarum iuridice condempnetur.</p>
                </div>
                <div>
                    <head>Capitulum B8</head>
                    <p>De feriis et diebus feriatis.</p>
                    <p>Capitulum viii.</p>
                    <p>Cum diebus dominicis et festiuis sanctorum patrum instituta ab omni seruili et illicito opere ob reuerenciam Dei precipiant abstineri, presenti nostra constitucione statuimus et ordinamus feriatos esse omnes dies dominicales, Natiuitatis Domini, circumcisionis eiusdem ceterosque dies pascales, festiuitatum beate Uirginis, apostolorum, euangelistarum, beati Iohannis Baptiste, beati Laurentii ac beatorum martirum Felicis, Eusebii et Dulcissime, omnium doctorum approbatorum per ecclesiam, omnes dies ueneris de mense martii et generaliter omnes festiuitates que de iure uel de consuetudine celebrari debent, et generaliter omnes dies feriatos esse uolumus in foro nostro qui in ciuitatibus, castris et terris in foro seculari feriati sunt, exceptis quod ubi pro sententiis, consiliis uel quolibet alio impedimento communis feriati essent et ceteris diebus qui ad honorem Dei uel sanctorum feriati non sunt.</p>
                    <p>Uolumus autem ferias messium et uindemiarum in curia nostra locum habere quemadmodum et sicut in dicta nostra ciuitate et diocesi locum habent secundum consuetudinem dictarum ciuitatis et diocesis, hoc eciam excepto, quod omni die feriato et non feriato super maleficiis, causis usurariis et execucionibus testamentorum et ultimarum uoluntatum procedi possit et ualeat processus ac, si factus esset die iuridico, non obstante excepcione feriarum quam contingeret opponi.</p>
                </div>
                <div>
                    <head>Capitulum B9</head>
                    <p>De pena facientium opera seruilia Iudeis tempore feriato.</p>
                    <p>Capitulum viiii.</p>
                    <p>Presenti nostra constitucione monemus omnes et singulos nostre iurisdicioni subiectos ut diebus in precedenti constitucione statutis et specificatis a uespera in uesperam ab omni seruili opere debeant abstinere, districtius et specialius inhibentes eisdem ne prece, precio uel induccione aliqua aliquibus Iudeis in suis ministeriis seruire nec ad eorum instanciam aliquid seruile opus exercere quoquo modo presumant.</p>
                    <p>Alioquin omnes et singulos qui eisdem Iudeis tantum contra presentis nostre constitucionis et monicionis tenorem sua ministeria uel queuis seruilia opera exibebunt in hiis scriptis excomunicacionis sentenciam promulgamus, a qua quidem sentencia non possit nisi per nos uel nostrum uicarium generalem absolucionis beneficium ottinere.</p>
                </div>
                <div>
                    <head>Capitulum B10</head>
                    <p>De pena non uenientium ad capitulum quando pulsatur campana.</p>
                    <p>Capitulum x.</p>
                    <p>Item ex eo quod clerici maxime ciuitatis Sutrine ad capitulum, quando pulsatur, sunt nimium in ueniendo desides et remissi, presenti nostra constitucione sancimus quod, quando pulsatur, ad capitulum omnes statim ueniant, solita campane pulsacione completa uel antequam capitulum sit solutum.</p>
                    <p>Alioquin non uenientes, iusto impedimento cessante, per qualibet uice qua contrafecerint, in quinque soldos prouisinorum pro quolibet contrafaciente nostre curie applicandis in hiis scriptis ex nunc sentencialiter condempnamus.</p>
                    <p>Et nihilominus teneat quod in ipso capitulo ageretur et ualeat ac si omnes personaliter interessent et in illis unanimiter et concorditer consensissent.</p>
                    <p>Explicit secunda distinccio.</p>
                </div>
                <div>
                    <head>Capitulum C0</head>
                    <p>Incipiunt rubrice tertie distinccionis.</p>
                    <p>De modo et qualiter in maleficiis procedatur.</p>
                    <p>Capitulum i.</p>
                    <p>De pena tabernariorum et aliorum uendentium ante missam diebus prohibitis.</p>
                    <p>Capitulum ii.</p>
                    <p>De pena macellariorum uendentium carnes tempore prohibito.</p>
                    <p>Capitulum iii.</p>
                    <p>De pena capientium clericos et uituperose remittentium.</p>
                    <p>Capitulum iiii.</p>
                    <p>De pena capientis tenutam uel posessionem alicuius rei propria auctoritate.</p>
                    <p>Capitulum v.</p>
                    <p>De pena euntium post tertium sonum seu portantium fructus tempore uetito.</p>
                    <p>Capitulum vi.</p>
                    <p>De pena tenentium tabernas uel alia commercia illicita facientium.</p>
                    <p>Capitulum vii.</p>
                    <p>De pena non incedentium in habitu et tonsura et portantium capucia tempore prohibito.</p>
                    <p>Capitulum viii.</p>
                    <p>De pena fraudantium gabellam et pena imponentium datiuas clericis uel ecclesiis.</p>
                    <p>Capitulum viiii.</p>
                    <p>De pena ludentium ad aleas uel taxillos.</p>
                    <p>Capitulum x.</p>
                    <p>De pena potantium in taberna.</p>
                    <p>Capitulum xi.</p>
                    <p>De pena portantium arma.</p>
                    <p>Capitulum xii.</p>
                    <p>De pena deferentium arma uel armatos ante presenciam episcopi uel uicarii in episcopatu.</p>
                    <p>Capitulum xiii.</p>
                    <p>Quod clerici beneficiati non exerceant tabellionatus officium in curia seculari nec aliquem accusent nec iurent in manibus laici nec res litigiosas emant.</p>
                    <p>Capitulum xiiii.</p>
                    <p>De pena deierantium.</p>
                    <p>Capitulum xv.</p>
                    <p>De pena cohabitantium cum mulieribus uetitis.</p>
                    <p>Capitulum xvi.</p>
                    <p>De pena peccantium in vicio luxurie.</p>
                    <p>Capitulum xvii.</p>
                    <p>De pena comodantium domum ad fornicandum.</p>
                    <p>Capitulum xviii.</p>
                    <p>De pena retinentium publice concubinas.</p>
                    <p>Capitulum XVIIII.</p>
                    <p>De pena recidiuantium in fornicacione.</p>
                    <p>Capitulum xx.</p>
                    <p>De pena laicorum retinentium concubinas ut uxores.</p>
                    <p>Capitulum xxi.</p>
                    <p>De pena publicorum adulterorum et adulterarum.</p>
                    <p>Capitulum xxii.</p>
                    <p>De pena publicorum lenonum, ueneficorum, indiuinatorum, incantatorum et cetera.</p>
                    <p>Capitulum xxiii.</p>
                    <p>De pena stantium diu in excomunicacione.</p>
                    <p>Capitulum xxiiii.</p>
                    <p>De pena absoluentium excomunicatos nisi satisfaciant.</p>
                    <p>Capitulum xxv.</p>
                    <p>De pena blasfemantium et temere iurantium.</p>
                    <p>Capitulum xxvi.</p>
                    <p>De pena committentium furtum uel rapinam.</p>
                    <p>Capitulum xxvii.</p>
                    <p>De pena turbantium sollemnitatem corporis Christi.</p>
                    <p>Capitulum xxviii.</p>
                    <p>Quod nullus mutuet denarios ad usuram sub infrascriptis quesitis coloribus et de pena tam illorum qui mutuauerint heredes et successores ac possidentium bona, quam eciam de cetero mutuantium [17].</p>
                    <p>Capitulum xxix.</p>
                    <p>Qualiter in causa usuraria procedatur.</p>
                    <p>Capitulum xxx.</p>
                    <p>Quod iudex secularis debeat remittere ad curiam episcopi opponentem excepciones usurarium ad probandum eam in dicta curia.</p>
                    <p>Capitulum xxxi.</p>
                    <p>Quod nullus audiat confessionem usurarii nec ipsum absoluat sine licencia episcopi.</p>
                    <p>Capitulum xxxii.</p>
                    <p>Forma recognicionis et confessionis usurarii.</p>
                    <p>Capitulum xxxiii.</p>
                    <p>Qualiter pene et multe imponantur pro excessibus commissis.</p>
                    <p>Capitulum xxxiiii.</p>
                    <p>Qualiter supradicte pene duplicantur in certis locis et temporibus commisse.</p>
                    <p>Capitulum xxxv.</p>
                    <p>Quod pene diminuantur propter confessionem et pacem.</p>
                    <p>Capitulum xxxvi.</p>
                    <p>De penis impositis his qui producunt falsos testes uel exornatos, uel falsas litteras episcopi fecerint.</p>
                    <p>Capitulum xxxvii.</p>
                    <p>Quod in causa civili siue criminali sufficiat unus testis idoneus.</p>
                    <p>Capitulum xxxviii.</p>
                    <p>Tercia distinccio.</p>
                </div>
                <div>
                    <head>Capitulum C1</head>
                    <p>De modo et qualiter in maleficiis procedatur.</p>
                    <p>Capitulum i.</p>
                    <p>Secundum regis Pacifici piam disposicionem humanum genus regeretur et uiueret, eciam si uirga pastoralis officii solicitudinem pro eius custodia non haberet assiduam et in ipsius quiete quiesceret et foueret in pace.</p>
                    <p>Sed effrenata cupiditas noua litigia quotidie generat et discordias et scandala promouet manifeste.</p>
                    <p>Idcirco presidentem opportet continuo per legitimos iuris et ordinacionis tramites iniquorum iniquitates reprimere et appetitus noxios sub iuris regula reformare, propter quod statuimus et ordinamus quod, quando proceditur per accusacionem, denuncciacionem et inquisicionem, in hunc modum procedatur, uidelicet quod accusatus, inquisitus uel denuncciatus, si fuerit semel citatus personaliter et fuerit contumax in non comparendo in termino citacionis, quod habeatur pro confesso et pro conuicto, ac eciam legitimis testibus superato siue citacio et terminus citacionis in ipsa citacione comprehensus et prefixus fuerit perhemptorius siue non, et quod una citacio pro trina habeatur et perhemptoria dummodo dicta unica citacio contineat ad minus terminus trium dierum et isto casu sufficiat tantum unica citacio; si uero reus non fuerit repertus personaliter, quod tunc sufficiat bina citacio perhemptoria ad domum sue solite habitacionis uel ad ecclesiam suam, uel quod, facta una citacione de ipso in dictis locis uel altero dictorum locorum, iterum secundario et perhemptorie citetur per edictum in foribus seu scalis locorum ubi per nos uel nostros uicarios redditur ius, uel per preconiam uocem uel tubam uoce preconia ad fenestras predictorum locorum, ut premittitur, ubi per nos uel nostrum uicarium redditur ius.</p>
                    <p>In quibus casibus, si reus fuerit contumax et non comparuerit, tamquam confessus et conuictus possit et ualeat condempnari.</p>
                    <p>Et non solum per hanc nostram legem formam et modum dare uolumus ad futura, sed eciam ad presencia inchoata et incohanda.</p>
                    <p>Uolumus eciam quod licet procedatur contra aliquem per aliquem ex dictis modis, quod possit uno dimisso alterum intentari et super ipso procedi, non obstante primo processu, eciam si nondum fuerit finitus.</p>
                </div>
                <div>
                    <head>Capitulum C2</head>
                    <p>De pena tabernariorum et aliorum uendentium ante missam diebus prohibitis.</p>
                    <p>Capitulum ii.</p>
                    <p>Quia allicientes alios ad peccandum magis quam ipse peccans delinqunt, presenti nostra constitucione duximus statuendum quod nullus tabernarius seu alius ante missam in diebus dominicis et aliis anni festiuitatibus per ecclesiam ordinatis et in nostris constitucionibus preceptis et specificatis quod debeant ab omnibus uenerari nec in eis aliquod opus seruile fieri, uinum uel cibaria uendat aliis quam forensibus, transeuntibus et extra terram proficiscentibus aliqua racione, ne a missis et diuinis officiis homines retrahantur et ne eis pariatur materia delinquendi.</p>
                    <p>Contrafacientes in decem soldis prouisinorum pro uice qualibet presenti constitucione eos esse decernimus condempnatos.</p>
                </div>
                <div>
                    <head>Capitulum C3</head>
                    <p>De pena macellariorum uendentium carnes tempore prohibito.</p>
                    <p>Capitulum iii.</p>
                    <p>Item statuimus quod macellarii in uigiliis sancte Marie, apostulorum et aliorum festiuitatum quibus ieiunium est ab ecclesia ordinatum et eciam in quatuor temporibus carnes non exponant uendendas nec concedant alicui ante uesperas.</p>
                    <p>Contrafacientes uero pena decem soldorum prouisinorum pro uice qualibet puniantur.</p>
                </div>
                <div>
                    <head>Capitulum C4</head>
                    <p>De pena capientium clericos et uituperose remictentium.</p>
                    <p>Capitulum iiii.</p>
                    <p>Ad abolendum illum detestabilem et perniciosum usum et modum contra ecclesiastice libertatis honorem ex indeuotis mentibus prodeuntem, qui interdum per laicos, qui clericis oppido sunt infesti secundum canonicas sancciones, qui per potestates, iudices seculares et alios officiales curie temporalis in nostro episcopatu quod capti clerici a dicta temporali curia, cum non possint de iure absque excommunicacionis nota sine superioris licencia speciali, ad curiam episcopalem siue ecclesiasticam turpiter, enormiter et uituperose remittunt cum familia potestatis uel alterius officialis cum turbis uel alio turpi modo indedecus ordinis clericalis.</p>
                    <p>Idcirco sub excommunicacionis pena id de cetero fieri prohibemus; quam tamen, canonica monicione permissa, contrafacientes uolumus incurrere ipso facto, eamque sentencialiter pro tribunali sedentes proferimus in hiis scriptis.</p>
                    <p>In qua, si per mensem animo steterint indurato, per uniuersum clerum nostre ciuitatis et diocesis publice denunctientur excommunicati iuxta ritum sancte Romane ecclesie consuetum.</p>
                    <p>Et si per eos cum fauore communis aut ipsum commune clericis aut alicui ex eis molestiam aut iniuriam seu iacturam ob causam predictam inferre presumerent, statim terra illa ex tunc sit supposita ecclesiastico interdicto tamdiu, quamdiu de predictis sufficiens et reuerens domino episcopo et officiali eius ac eciam clerico predicto ignominiose remisso ad mandatus disposicionem seu arbitrium episcopi sit facta cum effectu emenda, dictique officiales preter penas temporales ac pecuniarias eis iniungendas non aliter absoluantur, nisi pro pecunia salutari Beati Iacobi apostoli diocesim Compostellanam uel Beati Michelis archangeli de monte Galgano semel limina studerint uisitare, de quo itinere litteras archiepiscopi Compostellani uel Sipontini uel ipsorum uicariorum debeant reportare in testimonium et sibi aliter non credatur nec per absolutis habeantur aut ad actus aliquos interim legitimacionis admittantur.</p>
                </div>
                <div>
                    <head>Capitulum C5</head>
                    <p>De pena capientis tenutam uel possessionem alicuius rei propria auctoritate.</p>
                    <p>Capitulum v.</p>
                    <p>Item statuimus et ordinamus quod nullus clericus uel ecclesiastica persona, cuiuscumque condicionis et status existat, audeat uel presumat inuadere uel apprehendere posessionem alicuius rei seu tenutam capere sua propria auctoritate, pretextu cuiuscumque iuris quod in ipsa re pretendetur habere, quoquo modo sine nostra uel nostri generalis uicarii licencia speciali.</p>
                    <p>Contrafacientes in decem libris prouisinorum pro uice qualibet puniatur.</p>
                </div>
                <div>
                    <head>Capitulum C6</head>
                    <p>De pena euntium post tertium sonum seu portantium fructus tempore uetito.</p>
                    <p>Capitulum vi.</p>
                    <p>In locis in quibus interdicitur laicis per sonum campane uel bucine de nocte per terram ambulare sine lumine, clericos auctoritate constitucionis huiusmodi eandem constitucionem uolumus obseruare.</p>
                    <p>Alioquin penis propter hoc laicis impositis ipsos uolumus subiacere, quas a nostris officialibus uolumus exigi, et ad eas persoluendas ipsos per censuram ecclesiasticam compelli.</p>
                    <p>Idemque uolumus obseruari de banno fructuum, ut per hoc laicorum scandalum euitetur et clerici ab illicitis arceantur.</p>
                </div>
                <div>
                    <head>Capitulum C7</head>
                    <p>De pena tenentium tabernas et alia commercia illicita facientium.</p>
                    <p>Capitulum vii.</p>
                    <p>Interdicimus sacerdotibus ac clericis presertim in sacris ordinibus constitutis uel beneficia ecclesiastica habentibus tabernas, reuendaturas et quecumque inhonesta commercia exercere, ne ex hoc merito ualeant censeri publici mercatores.</p>
                    <p>Qui autem interdictum nostrum uiolare presumpserit nostro arbitrio puniatur.</p>
                </div>
                <div>
                    <head>Capitulum C8</head>
                    <p>De pena non incedentium in habitu et tonsura et portantium capucia tempore prohibito.</p>
                    <p>Capitulum viii.</p>
                    <p>Clericos tonsuram non deferentes, clericalem habitum clausum non habentes nec ipsum extra suam parrocchiam deferentes, portantes in letaniis uel processionibus generalibus caputeum in capite uel ad collum in quinque soldis prouisinorum pro uice qualibet puniatur ac eciam portantes caleas solatas uel anulos in manibus.</p>
                    <p>Que constitucio quantum ad declaracionem habitus liget prout episcopus declarabit.</p>
                </div>
                <div>
                    <head>Capitulum C9</head>
                    <p>De pena fraudantium gabellam et pena imponentium datiuas clericis uel ecclesiis.</p>
                    <p>Capitulum viiii.</p>
                    <p>Monemus omnes et singulos nostre iurisdicioni subiectos clericos quatenus in gabellarum fraudem nullus facere audeat mercanciam uel sua asserere que non sunt in subsidium laicorum, ut de eis non soluatur gabella; ex hoc enim sepissime oriuntur scandala laicorum et idcirco omnes et singulos contrafacientes presenti constitucione nostre curie condempnamus ad penam contentam in gabellarum illius terre statuto ac in laicorum.</p>
                    <p>Nullus tamen possit dictis clericis et personis ecclesiasticis gabellas, datiuas, collectas, angarium siue per angarium exigere contra iuris formam.</p>
                    <p>Alias contrafacientes preter penam iuris communis uolumus ipsos incurrere excommunicacionis sentenciam ipso facto eamque contra ipsos canonica monicione premissa proferimus in hiis scriptis pro tribunali sedentes.</p>
                </div>
                <div>
                    <head>Capitulum C10</head>
                    <p>De pena ludentium ad aleas uel taxillos.</p>
                    <p>Capitulum x.</p>
                    <p>Clericus ludens ad aleas uel taxillos per se uel per alium ubi denarii uel alia uincantur uel perdantur, si publice id fecerit, in centum soldis prouisinorum, si secrete, in uiginti soldis prouisinorum pro uice qualibet puniatur; que pena per nos uel uicarium nostrum exigatur de facto.</p>
                    <p>Et quilibet [18] possit contrafacientes siue ludentes ut premittitur accusare et stetur et credatur eorum simplici iuramento et accusans uel denunccians habeat quartam partem pene.</p>
                </div>
                <div>
                    <head>Capitulum C11</head>
                    <p>De pena potantium in taberna.</p>
                    <p>Capitulum xi.</p>
                    <p>Potans in taberna uel in loco publico inhonesto, nisi sit extra terram suam in itinere constitutus, si fuerit prelatus uel canonicus ecclesie cathedralis, in decem soldis prouisinorum pro uice qualibet puniatur, si uero alius clericus uel rector, in quinque soldis.</p>
                    <p>Comedentes in ea, si prelatus uel canonicus, ut premittitur, in uiginti soldis, alii clerici et rectores in decem soldis, scolaris uero in quinque soldis, ita quod prope tabernam, dum tamen in loco honesto, possint bibere impune per quatuor domos, que pena exigatur de facto et omnia obseruentur prout in proximo precedenti capitulo continetur.</p>
                </div>
                <div>
                    <head>Capitulum C12</head>
                    <p>De pena portantium arma.</p>
                    <p>Capitulum xii.</p>
                    <p>Portantem arma offendibilia per terram, nisi esset in itinere constitutus, pro armis singulis pro uice qualibet in quatraginta soldis prouisinorum condempnamus et ammissione ipsorum armorum, que arma applicentur camere nostre, et in exaccione dictarum penarum et in procedendo idem modus per omnia obseruetur ut in proximis precedentibus capitulis continetur.</p>
                </div>
                <div>
                    <head>Capitulum C13</head>
                    <p>De pena deferentium arma uel armatos ante presenciam episcopi uel uicarii in episcopatu.</p>
                    <p>Capitulum xiii.</p>
                    <p>Deferentes arma uel ducentes armatos secum ante presenciam nostram uel nostri uicarii generalis et in nostro episcopali palacio pena duplicata qua uenirent puniendi, si alibi portarent per terram, uolumus condempnari et ad arma perdenda, quos nos in presenti constitucione condempnamus, et eodem modo contra eos procedatur et exigatur prout in proximis precedentibus capitulis obseruari debet.</p>
                </div>
                <div>
                    <head>Capitulum C14</head>
                    <p>Quod clerici beneficiati non exerceant tabellionatus officium in curia seculari nec aliquem accusent nec iurent in manibus laici nec res letigiosas emant.</p>
                    <p>Capitulum xiiii.</p>
                    <p>Beneficiatos et in sacris ordinibus constitutos presenti constitucione monemus ne procuracionem aut tabellionatus officium in publica curia exerceant seculari, nisi pro personis eorum et in casibus a iure concessis, nec quemquam accusent in curia maleficiorum nec iurent in manibus laicorum, mandantes eisdem ne res litigiosas emant in subsidium laicorum; qui autem huiusmodi nostre monicionis transgressor fuerit pro excessibus singulis in quatraginta soldis prouisinorum condempnamus eundem et plus et minus ad nostrum et nostri generalis uicarii arbitrium.</p>
                </div>
                <div>
                    <head>Capitulum C15</head>
                    <p>De pena deierantium.</p>
                    <p>Capitulum xv.</p>
                    <p>Clericos quidem qui scienter deierare presumunt extra iudicium in quatraginta soldis prouisinorum, et, si moniti non correxerint, in centum soldis prouisinorum decernimus condempnandi, et, si beneficium ottineant, ipsos ad nostrum beneplacitum suspendimus a diuinis et hoc ipso intelligatur monitus quod semel fuerit punitus uel conuictus de periurio.</p>
                    <p>Si uero in iudicio pro quolibet periurio, in decem libris prouisinorum idemque de nostro beneficiatis uolumus obseruari preterquam de suspensione.</p>
                    <p>Eos uero qui tercio deierare presumpserint et qui fuerint de conspiracione conuicti uel aliis magnis criminibus irretiti, ueluti furto, rapina, sacrilegio, homicidio, heresi, prodicione et ceteris similibus, quia ipso facto beneficiis ecclesiasticis se reddant indignos omnibus beneficiis ecclesiasticis que ottinent comodis et honoribus priuamus perpetuo de quibus nos aut illos ad quos spectat de iure prouisio decernimus posse ex tunc disponere et alteri prouidere.</p>
                </div>
                <div>
                    <head>Capitulum C16</head>
                    <p>De pena cohabitantium cum mulieribus uetitis.</p>
                    <p>Capitulum xvi.</p>
                    <p>Licet naturale fedus in certis mulieribus cum clericis commorantibus nil seui criminis extimari permittat, tunc eciam cum hiis, instigante diabolo, sinistra aliquando perpetrata leguntur.</p>
                    <p>Ideoque presenti constitucione prohibemus omnibus prelatis, sacerdotibus et in sacris ordinibus constitutis ne in domibus ecclesie uel alibi ubi ipsi morantur mulierem aliquam secum cohabitare permittant nec in ipsis residenciam faciant cum eisdem.</p>
                    <p>Liceat tamen eis infirmis habere aliquam uetulam consanguineam uel alias, de quibus non possit haberi suspicio.</p>
                    <p>Contrafacientes in decem libris prouisinorum pro uice qualibet condempnamus.</p>
                </div>
                <div>
                    <head>Capitulum C17</head>
                    <p>De pena peccantium in vicio luxurie.</p>
                    <p>Capitulum xvii.</p>
                    <p>Delinquentes autem clericos circa libidinis uitium cum nupta uel non nupta, Deo dicata, uirgine uel consanguinea siue affine, iusta sacrorum canonum instituta et alias nostro et nostri uicarii generalis arbitrio decernimus puniendos spiritualiter et temporaliter prout qualitas exigerit et requiret.</p>
                </div>
                <div>
                    <head>Capitulum C18</head>
                    <p>De pena comodantium domum ad fornicandum.</p>
                    <p>Capitulum xviii.</p>
                    <p>Item statuimus quod nullus clericus comodet domum uel cameram ecclesie alicui seculari [19], ut ibidem aliquam carnaliter cognoscat.</p>
                    <p>Contrafacientes autem in uiginti quinque libris prouisinorum et plus et minus ad arbitrium nostrum et generalis nostri uicarii condempnamus.</p>
                </div>
                <div>
                    <head>Capitulum C19</head>
                    <p>De pena retinentium publice concubinas.</p>
                    <p>Capitulum xviiii.</p>
                    <p>Quoniam facilitas uenie incendium tribuit delinquendi, statuimus quod clerici omnes et maxime prelati, beneficiati et in sacris ordinibus constituti focarias et concubinas non retineant et eas habentes a se eiciant infra sex dies, eas ulterius minime admissuri uel aliam de nouo recepturi.</p>
                    <p>Contrafacientes uel in sua parrocchia retinentes in uiginti quinque libris prouisinorum sentencialiter condempnamus ipsumque suspendimus ab officio et beneficio ad nostrum et nostri generali uicarii beneplacitum; si uero extra suam parrocchiam, solum in uiginti quinque libris condempnamus eundem; recidiuantes uero pena duplicata per nos et nostram curiam puniantur.</p>
                </div>
                <div>
                    <head>Capitulum C20</head>
                    <p>De pena recidiuantium in fornicacione.</p>
                    <p>Capitulum xx.</p>
                    <p>Clericus qui de concubinatu semel deprehensus uel condempnatus extiterit et eandem de qua fuerit confessus uel conuictus retinere presumpserit, quatriginta librarum prouisinorum penam incurrat, simili plectendo si illicitam conuersacionem aut cohabitacionem habuerit cum ea.</p>
                    <p>Si uero, in profundum malorum ueniens semel uel bis et ulterius condempnatus de eadem, eandem retinere presumpserit, pene uice qualibet duplicentur, ita quod duplicacio fiat de pena ultimo loco imposita.</p>
                </div>
                <div>
                    <head>Capitulum C21</head>
                    <p>De pena laicorum retinentium concubinas publice ut uxores.</p>
                    <p>Capitulum xxi.</p>
                    <p>Non coniugatos detinentes mulieres solutas publice ut uxores monemus ut cum eis matrimonium contrahant in forma ecclesie aut eas infra quindecim dies a se expellant et a tali mutua cohabitacione et concubinatu cessent omnino.</p>
                    <p>Qui autem huic nostre constitucioni parere contempserit, ipsum ex nunc prout ex tunc, canonica monicione premissa, excommunicacionis uinculo innodamus, mandantes eorum presbiteris parrocchialibus ut cunctos quos sciuerint excommunicatos publice manifestent et nihilominus utrosque ipsorum in uiginti libris prouisinorum pro uice qualibet sentencialiter condempnamus et habeatur crimen sufficienter pro probato ad hoc, ut reus possit per nos puniri, si per quinque testes sola fama probetur, quibuscumque iuribus contrariis non obstantibus, cum tale crimen raro possit probari per uisum.</p>
                </div>
                <div>
                    <head>Capitulum C22</head>
                    <p>De pena publicorum adulterorum et adulterarum.</p>
                    <p>Capitulum xxii.</p>
                    <p>Ad reprimendum adulterium et fornicacionis uitium, quod multorum animas deuorat et defedat, statuimus et ordinamus quod omnes adulteri publici concubinas et mulieres nuptas publice retinentes et omnes mulieres nupte illicitis amatoribus publice adherentes eorundem uxorem uel maritum dimittentes et cum talibus adulteris publice commorantes, infra quindecim dies a die publicacionis presentis constitucionis in antea computandos deserant suos illicitos amatores et adulteri deserant concubinas, nec eis liceat sub uno tecto uel copertorio uel in loco suspecto iuxta uel extra terram soli cum solis loqui aut manere.</p>
                    <p>Contrafacientes uero, canonica monicione premissa, in hiis scriptis excommunicamus et excommunicatos publice nuncciamus et denuncciari mandamus, absolucionem nobis et nostro generali uicario tantummodo reseruantes.</p>
                    <p>Et si forsan sic excomunicati per alios quindecim, dictos quindecim immediate sequentes, in tali crimine, cuius punicio ad ecclesiasticum iudicem non est dubium pertinere, obstinata presumpcione prestiterint, castigacionis, fastigacionis, carceracionis aut pecuniariis penis, personis condicione, quantitate, qualitate locis et temporibus consideratis, iuxta nostrum seu nostri generalis uicarii arbitrium puniatur, ita quod eis illa constitucio obseruetur.</p>
                    <p>Quos Dei timor a malo non reuocat, temporalis saltem pena coherceat a peccato.</p>
                </div>
                <div>
                    <head>Capitulum C23</head>
                    <p>De pena publicorum lenonum, ueneficorum, indiuinatorum, incantatorum et cetera.</p>
                    <p>Capitulum xxiii.</p>
                    <p>Ut quos Dei timor a malo non reuocat canonica districcio et censura ecclesiastica culpam feriant, delinquentis idcirco in hiis scriptis excomunicamus publicos lenones, ueneficos, factucchiarios, maliarios, indiuinatores, incantatores stellarum, planetarum, demonum, spirituum malignorum, incendiarios messium, depopulatores agrorum, publicos latrones et disrobatores stratarum, sacrilegos et in ecclesia uel de re sacra furtum uel rapina committentes in ecclesia uel extra et omnes et singulos conspiracionem uel coniuracionem contra nos, officiales nostros, archipresbiterum et canonicos nostros et contra aliquem de familia nostra uel officialium nostrorum publice uel occulte, ponentes filios uel filias infra annum ad latus, aborsum studiose committentes, consulentes et dantes in predictis auxilium, consilium uel fauorem, prohicientes uel prohici facientes filios suos ad hospitalia uel ad alia loca ipsosque nihilominus aliis penis pecuniariis ad nostrum uel nostri generalis uicarii arbitrium decernimus puniendos.</p>
                </div>
                <div>
                    <head>Capitulum C24</head>
                    <p>De pena stantium diu in excomunicacione.</p>
                    <p>Capitulum xxiiii.</p>
                    <p>Si quis, suadente diabolo, eis culpa, malicia seu contumacia exigente, iuste fuerit excommunicatus a nobis uel nostris uicariis a canone uel ex constitucionibus nostris ipsamque sentenciam excommunicacionis passus fuerit per mensem et munus benediccionis non petierit infra dictum mensem; si fuerit prelatus, sit ipso facto condempnatus nostre camere in quatraginta soldis prouisinorum; alii uero clerici in uiginti soldis.</p>
                    <p>Si uero dictam excommunicacionem substinuerint ultra dictum mensem, duplicetur pena.</p>
                    <p>Si uero fuerit prelatus siue clericus, et a supradictis temporibus in antea et ultra pro quolibet mense in quo steterit excommunicatus ultra penam supradictam in quatraginti soldis condempnetur.</p>
                    <p>Laici uero pro quolibet mense in quo steterint [20] excommunicati [21] in uiginti soldis prouisinorum condempnentur.</p>
                    <p>Clericus uero excommunicatus ex sui culpa interim fructus sue prebende non percipiat, sed ecclesie pro fabrica applicentur.</p>
                    <p>Qui autem excommunicacionis sentenciam per annum substinuerit animo indurato uelut hereticus ab omnibus reputetur, et tamquam contra hereticum, contra ipsum decernimus procedendum.</p>
                    <p>Hanc autem constitucionem non solum ad futura, sed eciam ad pretenta et presencia extendi uolumus et mandamus.</p>
                </div>
                <div>
                    <head>Capitulum C25</head>
                    <p>De pena absoluentium excommunicatos nisi satisfaciant.</p>
                    <p>Capitulum xxv.</p>
                    <p>Cum quidam ecclesiarum rectores et alii clerici parrocchianos suos uel alios in mortis articulo laborantes excommunicacionis uinculo innodatos, cum iuramento ut sui heredes stent iuri, indifferenter absoluant, licet plerumque tales parrocchiani sint pro manifesta offensa uel pro re iudicata uel alia iusta causa excommunicacionis sentencia innodati inhibemus ne aliquis aliquem excommunicatum pro manifesta offensa uel pro re iudicata presumat absoluere, nisi ab ipso excommunicato uel alio ipsius nomine fuerit ipsius aduersario plenarie satisfactum, nisi per inopiam ualeat se probabiliter excusari.</p>
                    <p>Aliter uero absoluens tali aduersario teneatur ad debitum et interesse sicut excommunicatus tenebatur et nihilominus nostro et nostri generalis uicarii arbitrio puniatur.</p>
                </div>
                <div>
                    <head>Capitulum C26</head>
                    <p>De pena blasfemantium et temere iurantium.</p>
                    <p>Capitulum xxvi.</p>
                    <p>Monemus omnes et singulos, tam mares quam feminas, quod a blasfemiis altissimi Creatoris et gloriosissime Uirginis matris eiuse et sanctorum ipsius cuncti abstineant, et, quia temporalis pena plus solet timeri monicione pastoris, idcirco clericum Deum et beatam Uirginem matrem eius blasfemantem in decem libris prout pro uice qualibet condempnamus, blasfemantem uero aliquem apostolorum, beatum Laurentium, beatos Felicem, Dulcissimam et sanctum Eusebium in quinque libris prout pro uice qualibet, alium uero sanctum in quatraginta soldis pro uice qualibet condempnamus.</p>
                    <p>Quas penas laicos in talibus delinquentes uolumus condempnari.</p>
                    <p>Si uero sanguinem uel corpus Christi sconiurauerit uel Uirginis gloriose in quatraginta soldis prouisinorum pro uice qualibet condempnetur.</p>
                    <p>Et denuncciacioni cuiuslibet fidedigni cum uno teste de auditu credatur nominibus ipsorum in secreto retentis.</p>
                    <p>Qui autem accusator uel denuncciator extiterit, dimidiam partem condempnacionis habeat a camera nostra et nihilominus talis blasfemans sit ipso facto excommunicacionis sentencia innodatus et aliis penis spiritualibus subiaceat secundum canonicas sancciones.</p>
                </div>
                <div>
                    <head>Capitulum C27</head>
                    <p>De pena committentium furtum uel rapinam.</p>
                    <p>Capitulum xxvii.</p>
                    <p>Furtum uel rapinam occulte uel manifeste committentes preter canonicam penam nostro et nostri generalis uicarii arbitrio puniantur, condicione personarum quantitate et qualitate, tempore et loco commissi delicti pensatis.</p>
                </div>
                <div>
                    <head>Capitulum C28</head>
                    <p>De pena turbantium sollemnitate corporis Christi.</p>
                    <p>Capitulum xxviii.</p>
                    <p>Presenti constitucione sancimus quod nullus, cuiuscumque sexus, ordinis, condicionis et status existat, turbare audeat uel presumat quoquo modo sollempnitatem corporis domini nostri Iesu Christi.</p>
                    <p>Contrafacientes clerici pena decem librarum prouisinorum ipso facto incurrant.</p>
                    <p>Laici uero sint ipso facto excommunicacionis sentencia innodati, quam in contrafacientes ex nunc prout ex tunc pro tribunali sedentes proferimus in hiis scriptis.</p>
                    <p>A qua sentencia nullus absolui ualeat, nisi a nostris maioribus uel a nobis uel nostro uicario generali qui per tempora fuerit.</p>
                    <p>Qualitate uero delicti et condicionem personarum nobis et nostro uicario declarandas omnimodo reseruamus.</p>
                </div>
                <div>
                    <head>Capitulum C29</head>
                    <p>Quod nullus mutuet denarios ad usuram sub infrascriptis quesitis coloribus et de pena tam illorum qui mutuauerint heredes et successores ac possidentium bona, quam eciam de cetero mutuantium.</p>
                    <p>Capitulum xxviiii.</p>
                    <p>Auaritie cecitas in tantum quorundam oculos quotidie excecat, ut credentes penam canonis contra usurarios editi preterire exquisitas fraudes reperire conantur.</p>
                    <p>Quia, cum aliqui pecunia indigentes ab eis aliquam quantitatem pecunie sub mutuo querunt et pro eorum cura bona eorum exponunt eisdem tradenda sub pignoris nomine, ipsi nolunt eis pecuniam mutuare recepto pignere, ne cogantur fructus percipiendum ex re pignerata computare in sortem principalem, sed faciunt sibi fieri in fraudem usurarum instrumenta donacionis, uendicionis, mutui, depositi, comodati, locacionis ad certum tempus pro modica pensione, permutacionis cum aliqua modica re, cum promissione de reuendendo, redonando, restituendo rem locatam, recepta pecunia, et repermutando rem paruam et modicam cum magna quotienscumque uel usque ad certum tempus aliquando cum contractu, aliquando sine contractu cum solis testibus, aliquando cum primis testibus et ut plurimum cum aliis, ne possit probari fraus, aliquando pro eodem precio, aliquando pro minore, et pecunias isto modo mutuant sub usuris percipiendo fructus ut plurimum ultra sortem et rem ualentem uiginti recipiendo pro decem, et aliquando pro minori precio, et, quod hoc sit uerum, magistra rerum experiencia manifestat, quia in nostro episcopio quam plurimos repperimus per tempora retrohacta et modo ad presens dictas exquisitas fraudes inuenisse et labetanti criminis irretitos.</p>
                    <p>Nos igitur, considerantes quod secundum canonicas sancciones sanguis subditorum nostrorum de manibus nostris exquiratur, animabus defunctorum et saluti uiuorum salubriter prouidere uolentes ac eciam talibus exquisitis fraudibus et malitiis cupientes in quantum possumus ouiare, ut exoneremus animas defunctorum et uiuorum malitiis ouiemus, considerantes quod de iure prauitatis pretii et promissio de reuendendo faciunt censeri contractum usurarium, monemus hac unica monicione canonica pro trina et perhemptoria omnes et singulos, tam mares quam feminas, constitucione presenti, tam clericos quam laicos, nostre iurisdiccioni subiectos, quatenus de cetero nullus audeat uel presumat pecuniam alicui mutuare sub dictis exquisitis coloribus, propter quod ex titulis supradictis aliquid ultra principalem sortem percipiat, sub excommunicacionis pena et uiginti quinque librarum denarii prouisinorum senatus.</p>
                    <p>Quam sentenciam excommunicacionis in contrafacientes quoslibet pro tribunali sedentes in sinodo in throno pontificali proferimus in hiis scriptis, monentes omnes et singulos nostre iurisdicioni subiectos qui sub predictis quesitis coloribus per tempora retrohacta aliquibus uel alicui pecuniam mutuarunt ipsorumque taliter mutuantium heredes et bonorum ipsorum possessores ac eciam posessores talium bonorum sic in fraudem, ut premittitur, alienatorum et concessorum, quatenus infra spatium unius mensis a die publicacionis constitucionis presentis numerando debeant sub dictis penis, uidelicet excommunicacionis et uiginti quinque librarum prouisinorum senatus pro quolibet contrafaciente, dicta bona seu posessiones et illud quod ultra principalem sortem perceperunt ipsi uel predecessores ipsorum restituere eis uel illis quibus de iure restitui debent, quia secundum Augustinum non dimittitur peccatum, nisi restituatur ablatum.</p>
                    <p>Alias, dicto termino elapso, predicta canonica monicione premissa, dictam excommunicacionis sentenciam ipsos incurrere uolumus ipso facto, quam ex nunc prout ex tunc pro tribunali sedentes contra ipsos proferimus in hiis scriptis, decernentes contractus in talibus celebratos et in posterum celebrandos debere usurarios reputari et eciam iudicari ipsosque nullius esse efficatie uel ualoris.</p>
                    <p>Et hoc ipso presumatur contractus celebratus in fraudem usurarum quod apparet de promissione de reuendendo, redonando, permutando et de restituendo rem conductam per publicum instrumentum, protocollum uel scripturam priuatam manu promittentis uel aliam scripturam priuatam testibus conscriptam uel per unum testem fidedignum qui iuret se interfuisse talibus promissionibus et cum duobus alii, qui testificentur de fama, licet non interfuerint contractui uel promissioni, et quod sit fama publica quod res taliter concessa fuerit pignorata, non obstantibus contractibus taliter in fraudem celebratis.</p>
                    <p>Prohibentes nihilominus omnibus et singulis notariis dictos contractus conficere sub penis nostro et nostri generalis uicarii arbitrio imponendis et auferendis, hanc autem nostram salubrem et iuri consonam constitucionem non solum extendi uolumus ad futura, uerum eciam ad preterita, presencia et pendencia, addicientes eciam presumi fraudem, si de eadem re fiant duo contractus, unus cum promissione de reuendendo et alter sine promissione, dummodo pro eodem precio uel minori, et quod omne iuramentum super hoc prestitum censeatur in fraudem factum.</p>
                </div>
                <div>
                    <head>Capitulum C30</head>
                    <p>Qualiter in causa usuraria procedatur.</p>
                    <p>Capitulum xxx.</p>
                    <p>Usurarum uoraginem extirpare uolentes, statuimus et ordinamus quod in causis usurariis procedi possit et debeat summarie et de plano sine strepitu et figura iudicii siue usure repetantur siue eciam aliquis uelit dicere instrumentum mutui, comodati, depositi, empcionis, uendicionis seu pignoracionis, de quibus appareat uel non appareat publicum instrumentum fore usurarium.</p>
                    <p>Et in hiis casibus actor qui dicere uoluerit instrumentum usurarium, coram nobis et nostra curia suam in scriptis porrigere debeat peticionem et, reo uocato ad iudicium, actor debet facere depositum de quantitate de qua apparet instrumentum scriptum uel non, quare diceretur usuraria et peteretur usuraria in nostra curia penes idoneam personam de mandato nostro uel nostri uicarii, quando usure non essent solute usurario.</p>
                    <p>Aliam uero partem, ubi instrumentum diceretur fore, de duplo soluere debeat creditori.</p>
                    <p>Ubi uero diceretur satisfactum de debito cum scriptura uel non scriptura, reus teneatur et debeat facere depositum de tota quantitate usurarum, que peteretur coram nobis uel nostro uicario apud idoneam personam dandum cui iusticia suadebit in fine cause.</p>
                    <p>Ubi autem in causis omissis [22] depositum fieri non posset per actorem sufficiat si prestiterit iuratoriam caucionem, reus enim omnimode compellatur de usuris extortis et receptis siue per eum siue per predecessorem suum facere depositum.</p>
                    <p>Et in odium tanti criminis uolumus quod ad probacionem in omnibus premissis casibus et aliis eciam a iure nominatis et qui nominari possent, contra omnes contractus et scripturas usurarias, eciam si fuerint iuramento uallate, possint admitti testes consimilem causam habentes et habere sperantes, consanguinei ultra secundum gradum uolumus insuper admitti testes per consimilem et mediatores et qui fuerint sotii eiusdem criminis et sufficiat numerus duorum testium ad probandum instrumentum uel scripturam fore usurariam uel confectam in fraudem usurarum, eciam si nihil aliud deponant quam de fama, que probacio habeatur pro uera legitima ac sufficienti probacione presentis concilii et statuti autoritate.</p>
                </div>
                <div>
                    <head>Capitulum C31</head>
                    <p>Quod iudex secularis debeat remittere ad curiam episcopi opponentem exceptis usurarum ad probandum causa in dicta curia.</p>
                    <p>Capitulum xxxi.</p>
                    <p>Item statuimus quod, si aliquis nostre iurisdicioni subiectus opposuerit aliquam excepcionem usurariam contra aliquod instrumentum seu scripturam, eciam si fuerit iuramento uallata coram iudice seculari, quod talis iudex teneatur et debeat ipsam excepcionem admittere et ad ipsam probandam debeat excipientem seu opponentem coram nobis uel nostro uicario remittere et hoc infra tres dies post opposicionem talis excepcionis dictus iudex facere debeat.</p>
                    <p>Quem iudex monemus ex nunc prout ex tunc quatenus infra dictum terminum superius pretaxatum debeat nobis uel nostro uicario remittere ad probandam excepcionem predictam et partes monere quatenus coram nobis uel nostro uicario compareant ad persequendam dictam excepcionem cum omnibus actis et actitatis coram eo sub excommunicacionis pena et perhemptorie.</p>
                    <p>Alias ex nunc prout ex tunc, dicta canonica monicione premissa, in omnes et singulos contrafacientes sentenciam excommunicacionis ferimus in hiis scriptis et ipsam uolumus eos incurrere ipso facto.</p>
                    <p>Statuimus insuper et mandamus quatenus dictus iudex secularis, postquam remiserit dictos litigantes ad nos uel ad nostrum uicarium, ut premittitur, se nullatenus intromittat in causa predicta, nisi primo per nos seu nostros uicarios [23] diffinitum fuerit instrumentum siue scripturam fore usurariam uel non usurariam.</p>
                    <p>Et lite predicta pendente coram nobis et nostro uicario contra excipientem et eorum bona nullam faciant noxiam nouitacio sub pena predicta et non obstante iuramento apposito in dictis scripturis de non contraueniendo.</p>
                    <p>Addicientes insuper quod, si quis uoluerit agere coram nobis et nostro uicario et uoluerit dicere instrumenta aliqua fore usuraria, uidelicet de duplo in fraudem usurarum concepta, ut puta mutui, depositi, comodati, empcionis, uendicionis seu cuiuslibet alterius generis contractus qui essent iuramento firmati, quod tali iuramento non obstante possit [24] audiri et debeat in casu in quo ageretur uel exciperetur, et quod minime agente uel excipiente ad denuncciacionem cuiuscumque nos et nostri uicarii possimus super predictis per modum et forma inquisicionis procedere contra predictos usurarios eorumque heredes, successores et bona.</p>
                </div>
                <div>
                    <head>Capitulum C32</head>
                    <p>Quod nullus audiat confessionem usurarii nec ipsum absoluat sine licencia episcopi.</p>
                    <p>Capitulum xxxii.</p>
                    <p>Sed, quoniam circa confessionem multorum, et maxime usurariorum et aliorum habentium in debito de bonis alterius, propter eorum astucias et pro salute animarum suarum est cautela et diligencia adhibenda, ortamur et obseruari mandamus quod nullius usurarii confessio ab aliquo, cuiscumque status et condicionis existat, audiatur nec absoluatur uel corpus ipsius tradatur ecclesiastice sepulture sine licencia domini episcopi uel eius uicarii generalis, nisi a constitutis in mortis articulo, et tunc confessionem inter alia usurarum extortarum et illicite habitarum et cartularibus, in quibus dicte usure et male ablata scripta sunt, receptis et facta satisfacione ipsarum uel facto presenti deposito de pecunia et pigneribus et rebus apud idoneam personam de mandato domini episcopi uel sui uicarii uel recepta caucione modo infrascripto, et tunc recepta caucione per proprium sacerdotem uel per alium de licencia ipsius sacerdotis pigneribus et rebus in depositum datis ad confessionem audiatur et absoluatur de licencia domini episcopi uel sui uicarii et ad alia sacramenta ecclesie admittatur et corpus eius tradatur ecclesiastice sepulture.</p>
                    <p>Contrafacientes autem ab officio et beneficio ad nostrum et nostri generalis uicarii beneplacitum suspendimus et aliis penis uolumus subiacere ad nostrum et nostri generalis uicarii beneplacitum imponendis.</p>
                </div>
                <div>
                    <head>Capitulum C33</head>
                    <p>Forma recognicionis et confessionis usurariis.</p>
                    <p>Capitulum xxxiii.</p>
                    <p>In nomine Domini amen et cetera.</p>
                    <p>T. quoddam Petri de Sutrio et parrocchia Sancti N. ad cor rediens in presencia uenerabilis uiri domini A., archipresbiteri ecclesie Sutrine, sui confessoris et testium infrascriptorum, uolens Creatori suo reconciliari et animam suam saluare, recognouit et dixit se habuisse a Petro A. centum libras prouisinorum pro usuris certe pecunie quantitatis olim per ipsum T. eidem Petro mutuate et ab eodem rehabite et sic de aliis, si haberi potest confessio talis specificata, et a certis aliis usuras extorsisse et ex causa usuraria ad eum pecuniam et res alias peruenisse, de quorum nominibus, quantitatibus et rebus dixit se ad presens non recordari, et asserens idem T. se pecuniam non habere, uoluit, disposuit, ordinauit et mandauit supradictis et aliis quibus ex causa usuraria teneretur de bonis ipsius T. satisfieri, promittens dicto domino archipresbitero appatrino suo spirituali stipulanti per se et uice et nomine reuerendi in Christo patris et domini domini A., Dei et apostolice sedis gracia episcopi Sutrini, et successorum suorum et omnium quorum interest uel intererit plenarie satisfacere omnibus supradictis et aliis quibus ex causa usuraria uel usuris aliqualiter teneretur ad mandatum dicti domini episcopi uel eius uicarii generalis, dans eidem domino episcopo et suo uicario generali et successoribus suis plenissimam potestatem ut ipse dominus episcopus et suus uicarius generalis et successorum ipsorum super usuris tam in pecunia quam in rebus ipsius T. et in bonis eius a quocumque petendis possint et ualeant summarie et de plano sine strepitu et figura iudicii et, iuris ordine pretermisso, audire, cognoscere et in scriptis et sine scriptis semel et pluries qualitercumque et, quocumque eidem domino episcopo uel eius uicario generali et successoris ipsius domini episcopi congruentis uidebitur, diffinire, terminare, precipere et mandare et secundum terminum ipsius ordinatis et mandatis et ea exequendo contra dictum T. et eius heredes et bona procedere omni modo et iure quibus melius uidebitur et placebit domino episcopo supradicto eiusdemque uicario generali et successoribus et per se et alios in posessum ipsius T. illos quibus secundum diffinicionem et mandatum ipsius domini episcopi eiusque uicarii et successoribus pecunia uel res uidebitur ponere uel poni facere eisque dare licenciam uendendum et satisfaciendum de sorte dampni et expensis et penis infrascriptis ipsi domino episcopo uel suis successoribus modo infrascripto debendum, subastandum dicta bona et denuncciandum eidem necessitate [25] remissa ex pacto pro quibus omnibus attendendis et omnibus temporibus firmiter obseruandis dictus T. obligauit iure pigneris et ipotece omnia et singula bona sua supradicto domino archipresbitero suo appatrino pro se et dicto domino episcopo ac eius uicario et successoribus dicti domini episcopi et pro omnibus quorum interest uel intererit.</p>
                    <p>Que bona per se pro ipsis constituit possidere.</p>
                    <p>Quorum domini episcopi eiusque uicarii et successores suorum diffinicionem, terminacionem, sentenciam, precepta, ordinaciones, mandata et processus super usuris et accione usurarum huiusmodi habendos et habenda contra ipsum T. et eius heredes, successores et bona omnia et singula supra dicta idem T. per se eiusque heredes et successores proinde et conuenit dicto domino A. archipresbitero et mihi notario infrascripto tamquam publice persone stipulanti nomine ipsius dicti episcopi eiusque uicarii et successorum suorum et omnium quorum interest uel intererit attendere, obseruare et adimplere et contra predicta uel aliquod predictorum non facere uel uenire aliqua racione uel causa ad penam centum librarum denarii prouisinorum senatus; quam pena proinde idem T. per se suosque heredes et successores eidem domino archipresbitero et mihi notario infrascripto stipulanti nomine ipsius domini episcopi et eius successoribus ante sentenciam et post totiens eidem domino episcopo uel eius successoribus soluere uel pagare cum effectu quotiens predicta omnia et singula idem T. uel eius heredes et successores non obseruabunt uel non adimplebunt aut contra predicta uel aliquod predictorum facient uel uenient ullo modo, qua pena semel et pluries commissa, exacta uel soluta uel non predicta, omnia et singula in sua semper permaneant firmitate.</p>
                    <p>Renunciando idem T. omnibus feriis et ex pacto appellacionis remedio et omnibus legibus canonicis et ciuilibus, constitucionibus, statutis, ordinamentis et reformacionibus quibuscumque factis et faciendis et consuetudinibus huic contractui ouiantibus uel in aliquo contradicentibus et legi loquenti quod generalis renuncciacio non ualeat, habitis pro nominatis et expressis et quantum ad hunc contractum pro cassis et nullius ualoris de partium uoluntate.</p>
                    <p>Et insuper antedictus P. de tali loco et parrocchia sancti N. precibus et mandato dicti T. in omnibus et singulis supradictis ab ipso T., promissis obligando se et bona sua eidem domino archipresbitero et mihi notario infrascripto tamquam publice persone stipulanti nomine et uice ipsius et domini episcopi et eius successorum et omnium quorum interest uel intererit omni modo et forma et omni euentu et casu quibus idem T. principaliter predictus est superius obligatus apud supradictum dominum archipresbiterum et me notario infrascripto stipulanti et recipienti quo supra nomine principaliter fideiussit.</p>
                    <p>Recognoscens se in depositum a dicto domino archipresbitero de pecunia ipsius T. habere centum libras denarii prouisinorum senatus de quibus et, si ipsa quantitas non sufficeret, de suis bonis mandato dicti T. promisit dicto archipresbitero et mihi notario infrascripto tamquam publice persone stipulanti nomine ipsius domini episcopi et successorum eius et omnium quorum interest uel intererit satisfacere, soluere et pagare ad mandatum dicti domini episcopi uel sui uicarii et successorum eiusdem omnibus et singulis quibus T. principaliter ex causa usuraria in aliquo tenebatur iuxta mandatum et declaracionem ipsius domini episcopi eiusque uicarii et successorum et se iurisdicioni et potestati dicti domini episcopi et suorum successorum ex nunc in predictis sponte et scienter subiciens se et bona sua proprio iure pigneris obligauit dicto domino episcopo, archipresbitero et mihi notario infrascripto stipulanti quo supra nomine eodem modo et forma quibus obligauit se T. supradictus, renunccians idem A., excepcioni non habite et non recepte pecunie supradicte beneficio noue constitucionis de fideiussoribus et omnibus iuribus quibus renuncciauit T. supradictus quorum domini episcopi eiusque uicarii et successorum eius diffinicionem, terminacionem et cetera ut supra tali signo [26] et prosequere usque ad capitulum et insuper antedictum P. et cetera exclusiue.</p>
                </div>
                <div>
                    <head>Capitulum C34</head>
                    <p>Qualiter pene et multe imponantur pro excessibus commissis.</p>
                    <p>Capitulum xxxiiii.</p>
                    <p>Ut quos Dei timor a malo non reuocat et monicio pastoris saltem temporalis pene ipsos coerceat et abstringat, hac perpetuo lege ualitura sancimus ut, si quis clericus in clericum uel laicum uerba iniuriosa protulerit, pro quolibet uerbo iniurioso in quatraginta soldis prouisinorum condempnetur et exigatur de facto probato excessu; si uero dixerit cornuto uel regaglioso uel hiis similia, in tribus libris prouisinorum pro quolibet uerborum dictorum uel similium.</p>
                    <p>Si autem reproperauerit mortem iniuriosam patris, matris, fratris uel alterius consanguinei infra tertium gradum seu meretricium matris, uxoris, sororis uel consanguinee infra eundem gradum uel aliquam infamiam ex sentencia uel alio casu procedentem uel hiis similia, in decem libris prouisinorum pro uerbo quolibet condempnetur.</p>
                    <p>Si uero clericum uel laicum insultauerit cum armis, in centum libris [27] prouisinorum [28] pro insultu quolibet condempnetur; si uero sine armis, in quatraginta libris [29] puniatur et exigatur de facto, dummodo constet de insultu.</p>
                    <p>Si autem cum manu uel pugno a spatulis supra cum sanguinis effusione aliquem percusserit, preter canonicam penam c [30] uiginti quinque librarum prouisinorum pro percussione qualibet condempnetur; si sine sanguine, pro qualibet percussione in duodecim libris prouisinorum condempnetur.</p>
                    <p>Si uero clericum uel laicum cum manu uel pugno percusserit cum effusione sanguinis a collo infra, pro qualibet percussione in decem libris prouisinorum condempnetur; si sine sanguinis effusione in centum soldis prouisinorum.</p>
                    <p>Si uero aliquis clericus alium clericum uel laicum cum armis offendibilibus a spatulis supra percusserit cum effusione sanguinis, in ducentum [31] libris prouisinorum pro uulnere quoque condempnetur.</p>
                    <p>Si uero ipsum in facie percusserit, ex qua percussione signum manifestum uel cicatrix remanserit, in centum libris prouisinorum [32] pro uulnere quolibet condempnetur; si sine cicatrice, in ducentum libris prouisinorum.</p>
                    <p>Si uero oculum euulserit, narem uel auriculam amputauerit uel aliquo membro debilitauerit a spatulis supra, in cccc libris prouisinorum condempnetur pro quolibet dictorum membrorum inciso, euulso uel debilitato.</p>
                    <p>Si uero a spatulis infra cum armis aliquem percusserit cum effusione sanguinis, in quinquaginta libris prouisinorum pro qualibet percussione condempnetur; sine sanguine a spatulis supra, in uiginti quinque libris prouisinorum pro percussione siue uulnere quolibet condempnetur; si a collo infra sine sanguine, in uiginti quinque libris prouisinorum; si uero ad mutilacionem membri seu ad debilitacionem a collo infra, in ccc libris prouisinorum pro quolibet membro absciso uel debilitato condempnetur.</p>
                    <p>Si autem ex percussione uel uulnere mortuus fuerit, sit pena priuacionis officii et beneficii et perpetue carreris, reseruata [33] potestate in episcopo uel eius uicario in spiritualibus generali dictum tempus abreuiandi et mitigandi pro... [34] eis uisum fuerit, et alias arbitrio episcopi et sui uicarii condicione personarum, culpa, qualitate et quantitate, loco et tempore consideratis.</p>
                    <p>Dantes autem in predictis uel aliquo predictorum auxilium, consilium et fauorem in supradictis casibus in dimidia pena qua perpetrans puniretur puniatur et alias plus uel minus.</p>
                    <p>Et, si quod absit in persona officialium seu familiarium nostrorum, archipresbiteri, canonicorum capituli maioris ecclesie Sutrine iniuram uel offensam aliquam ausum temere temerario aliquis fecerit uel irrogauerit per aliquem modum de prenominatis iniuriis uel offensis, quamdiu per nostrum seu nostri uicarii arbitrium puniatur.</p>
                    <p>Item statuimus et ordinamus quod in omnibus premissis casibus laici in nostro foro delinquentes simili pena puniantur, qua laici in eorum foro plectuntur, et plus et minus ad nostrum et nostri generalis uicarii arbitrium, condicione personarum, qualitate et quantitate, delicti loco et tempore commissi delicti matura deliberacione pensatis.</p>
                </div>
                <div>
                    <head>Capitulum C35</head>
                    <p>Qualiter supradicte pene duplicantur in certis locis et temporibus commisse.</p>
                    <p>Capitulum xxxv.</p>
                    <p>Quoniam quidam dies et loca adeo uenerari debent, quod ad honorem Dei omnipotentis quilibet debet esse sollicitus et attentus, idcirco in infrascriptis diebus et locis omnes et singule prenominate pene aliquod maleficium perpetrantibus duplicentur et ipsas duplicari uolumus et presenti statuto decernimus duplicandas.</p>
                    <p>Uolumus namque dictos penas duplicari committentibus aliquod maleficium in die Natiuitatis domini nostri Iesu Christi et in uigilia eius cum duobus sequentibus diebus, in die siue festo Epiphanie, octo diebus ante Pasca resurreccionis et in ipso Pascate et octo diebus post, in festo Penteconstes, in festo beati Iohannis Baptiste, beati Laurentii, assumpcionis Uirginis gloriose, omnibus diebus dominicis et festiuitatibus apostolorum, in festo sancti Felicis et Dulcissime; nocturno tempore in festiuitatibus sollempnibus in nostra ciuitate Sutrii et diocesi delinquentibus in ecclesia uel in loco sacro et contra euntes ad ecclesiam uel redeuntes de ea aut in palacio episcopatus in loco ubi contingerit nos uel nostrum uicarium ius reddere in presencia nostra uel nostri uicarii, domo uel propria uel conducta patientis iniuriam uel ante domum uel in persona sui prelati excedentis duplicentur contra predictos modo et forma predictis.</p>
                </div>
                <div>
                    <head>Capitulum C36</head>
                    <p>Quod pene diminuantur propter confessionem et propter pacem.</p>
                    <p>Capitulum xxxvi.</p>
                    <p>Quicumque autem de aliquo maleficio uel processu accusatus uel denuncciatus seu contra eum procederetur per uiam et modum inquisicionis seu quocumque alio modo et maleficium siue excessum quod et quem diceretur perpetrasse [35] sponte confessus fuerit [36] in iudicio in prima confessione, sibi quarta pars de eo fiende diminuatur et relassetur.</p>
                    <p>Si uero de offensa de qua procederetur contra eum cum offenso uel herede ipsius pacem fecerit et receperit, sibi quarta pars condempnacionis fiende diminuatur et relassetur, dummodo dicta pax facta fuerit ante sentenciam de qua appareat publicum instrumentum, seu facta fuerit coram domino episcopo uel eius uicario et de ipsa docuerit ante sentenciam.</p>
                </div>
                <div>
                    <head>Capitulum C37</head>
                    <p>De penis impositis his qui producunt falsos testes uel exornatos uel falsas litteras episcopi fecerint.</p>
                    <p>Capitulum xxxvii.</p>
                    <p>Monemus omnes et singulos, tam clericos quam laicos, coram quocumque iudice ecclesiastico uel seculari et rectore quocumque uel domino testes falsos non producant nec inducant uel eos exornent uel subornent, ut ueritatem occultent uel mendacium dicant, nec falsis dictis nec instrumentis utantur.</p>
                    <p>Alioquin omnes et singulos testes et instrumenta huius producentes, exornantes uel instruentes et ipsos testes et in hiis dantes auxilium, consilium uel fauorem in hiis scriptis excommunicamus aliisque penis uolumus subiacere nostro et nostri generalis uicarii arbitrio fligendis et auferendis.</p>
                    <p>Qui uero nostras litteras uel nostri uicarii generalis falsauerit, abstulerit apertas et clausas nostris numptiis uel familiaribus seu ipsas aperuerit, ipso facto sint excommunicati.</p>
                    <p>Aliis nihilominus penis pecuniariis et personalibus nostro et nostri generalis uicarii arbitrio auferendis, saluis tamen penis a canonibus institutis impositis falsificacionibus bullarum papalium.</p>
                </div>
                <div>
                    <head>Capitulum C38</head>
                    <p>Quod in causa civili siue criminali sufficiat unus testis idoneus.</p>
                    <p>Capitulum xxxviii.</p>
                    <p>Item statuimus et ordinamus quod in quacumque causa in nostra curia agitata, siue agatur ciuiliter siue criminaliter de crimine, siue causa sit ciuilis siue criminalis, si quis per unum testem idoneum extiterit superatus, cogatur et cogi debeat ad ueritatem dicendam; qui testis hoc ipso idoneus reputetur qui non fuerit legitime reprobatus et quelibet persona, siue fuerit masculus siue femina, reputetur idonea et admittatur ad testificandum in qualibet causa civili et criminali siue mixta, nisi prius, ante produccionem ipsius, in testem fuisse conuicta in iudicio de aliquo crimine quod haberet ipsam inhabilitare ad talem actum uel nisi probetur inimicicia aut minor etas siue excommunicacio contra testem.</p>
                    <p>Et quod nulle alie excepciones contra testem ualeant, nec admittantur quin [37] admittantur ad testificandum.</p>
                    <p>Et quod ualeat ipsius testificacio, quibuscumque iuribus non obstantibus.</p>
                    <p>Et quod quelibet persona possit alium de quocumque crimine accusare uel denuncciare, quamuis alias de iure ad eam non pertineat.</p>
                    <p>Adicientes constitucioni presenti quod taliter, ut premittitur, per unum testem idoneum superatus, si fuerit citatus legitime ad confitendum crimen probatum per unum testem idoneum et sic latitauerit uel non comparuerit in termino sibi assignato ad confitendum, quod, elapso termino, ex tunc habeatur pro confesso et ut confessus, absque alio processu uel requisicione ad sentenciam audiendam, possit et debeat reus de crimine condempnari.</p>
                    <p>Ita quod predicta omnia teneantur, omni excepcione remota, ac si esset crimen confessum et omnia in predictis essent sollempniter celebrata et iuridice facta et firmitatem ottineant rei legitime iudicate.</p>
                    <p>Hoc idem dicimus de illis contumacibus qui iudicio coram nobis uel nostro uicario constituti ad mandatum nostrum uel nostri uicarii nolunt respondere accuse, denuncciacioni uel inquisicioni contra eos formate uel nolunt siue recusant dare fideiussorem, facta responsione sua de stando et parendo mandatis nostris et nostre curie, quod hoc ipso, quod noluerit respondere uel noluerit dare fideiussorem, habeant pro confessis, conuictis et testibus superatis, et contra tales deinde possit procedi super accusa, denuncciacione uel inquisicione absque alia testium examinacione uel alia probacione usque ad sentenciam diffinitiuam inclusiue absque alio processu.</p>
                    <p>Explicit tercia distinccio.</p>
                </div>
                <div>
                    <head>Capitulum D0</head>
                    <p>Incipiunt rubrice quarte distinccionis.</p>
                    <p>De hiis qui fraudant iura episcopi in testamentis et ultimis uoluntatibus uel codicillis.</p>
                    <p>Capitulum i.</p>
                    <p>De clerico qui procurat sibi specialiter legari.</p>
                    <p>Capitulum ii.</p>
                    <p>Quot testes sufficiant ad pias causas.</p>
                    <p>Capitulum iii.</p>
                    <p>Quod execucio relictorum ad pias causas fiat infra sex menses.</p>
                    <p>Capitulum iiii.</p>
                    <p>Quod clerici teneantur dare in scriptis relicta ad pias causas.</p>
                    <p>Capitulum v.</p>
                    <p>Qualiter episcopus et eius uicarius est iudex competens in relictis ad pias causas et qualiter in eis procedatur.</p>
                    <p>Capitulum vi.</p>
                    <p>De pena executorum ultimarum uoluntatum sibi retinentium de bonis testatoris quocumque titulo.</p>
                    <p>Capitulum vii.</p>
                    <p>Quod clerici curati non possint testari sine licencia episcopi.</p>
                    <p>Capitulum viii.</p>
                    <p>De pena executorum testamentorum, clericorum, curatorum exequentium sine licencia episcopi.</p>
                    <p>Capitulum viiii.</p>
                    <p>Quod bona immobilia acquisita per curatos sint eiusdem ecclesie.</p>
                    <p>Capitulum x.</p>
                    <p>De pena soluentium legata religiosis non retenta canonica episcopi.</p>
                    <p>Capitulum xi.</p>
                    <p>Quod notarii teneantur dare in scriptis legata ad pias causas et de pena conficientium testamentum sine presencia proprii sacerdotis.</p>
                    <p>Capitulum xii.</p>
                    <p>De pena disponentium uel legantium sine presencia proprii sacerdotis uel alterius.</p>
                    <p>Capitulum xiii.</p>
                    <p>De pena sepellientium mortuos non facta primo fide debita.</p>
                    <p>Capitulum xiiii.</p>
                    <p>Quod nullus sepelliat parrocchianum alterius sine licencia, non electa ibidem sepultura.</p>
                    <p>Capitulum xv.</p>
                    <p>Quod nullus sepelliat aliquem in ecclesia uel cimiterio contra prohibicionem clericorum et de pena iniuste prohibentium.</p>
                    <p>Capitulum xvi.</p>
                    <p>Quod nullus sepelliatur in ecclesia sine licencia episcopi uel eius uicarii.</p>
                    <p>Capitulum xvii.</p>
                    <p>De pena sepellientium illos qui non fuerunt confessi semel in anno proprio sacerdoti.</p>
                    <p>Capitulum xviii.</p>
                    <p>De pena seppellientium excommunicatos uel interdictos in loco sacro.</p>
                    <p>Capitulum xviiii.</p>
                    <p>Que persona sine priuate ecclesiastica sepultura.</p>
                    <p>Capitulum xx.</p>
                    <p>Incipit quarta distinccio.</p>
                </div>
                <div>
                    <head>Capitulum D1</head>
                    <p>De hiis qui fraudant iura episcopi in testamentis uel ultimis uoluntatibus et codicillis.</p>
                    <p>Capitulum primum.</p>
                    <p>Uolentes salutem animarum prouidere, prout debitum nostri officii exigit et requirit, et astutiis malignantium ouiare, monemus omnes et singulos, tam clericos quam laicos, cuiuscumque status, gradus et dignitatis existant et quodlibet nuncupentur, quod a consilio, fauore, auxilio et ordinacione et quibuscumque impedimentis et contrariis cessent, propter quam uel quod in ciuitate Sutrii et eius diocesi, testari uolentes seu codicillari uel alias de bonis suis prout sibi de canonico et civili iure licet, ad pias causas disponere impediant uel pia eius disposicio nullo modo quominus canonica porcio ipsi diocesano debita de pia ordinacione cuiuscumque ualeat minui uel modo aliquo impediri aut defraudari; in omnes et singulos contra predicta uel aliquod predictorum, dicto uel facto signo uel nutu, fraudulenter fingentur excommunicacionis sentenciam proferimus in hiis scriptis, canonica monicione premissa, a qua nullo modo absoluantur per aliquem in fauorem nostrum, nisi primo satisfecerit quadruplum eius quod sui dolo uel culpa episcopus fuerit defraudatus et sine nostra uel nostri generalis uicarii licencia speciali et alias acrius puniatur prout nobis uel nostro uicario uidebitur expedire.</p>
                </div>
                <div>
                    <head>Capitulum D2</head>
                    <p>De clerico qui procurat sibi specialiter legari.</p>
                    <p>Capitulum ii.</p>
                    <p>Clericum procurantem sibi specialiter legari aliquid, aliquo quesito colore, ut diocesanus uel forte sua porcione fraudetur debita uel minuatur, per quattuor menses a beneficio et officio suspendimus et in duplum quam defraudauerit ipsi defraudato condempnamus eandem.</p>
                    <p>Et hoc ipso presumatur fraus quando sibi plus quam ecclesie sue, uel sibi soli non ecclesie sue, aliquid legatur ab extraneo a propinquis.</p>
                </div>
                <div>
                    <head>Capitulum D3</head>
                    <p>Quot [38] testes ad pias causas sufficiant.</p>
                    <p>Capitulum iii.</p>
                    <p>Quoniam in plerisque locis habetur penuria notarii et quoniam per adstantium maliciam uel solerciam piam ordinacionem testantium siue alias disponentium sepissime impediri reperimus eo, quod attendunt utilitatem sue persone, salutis immemores, auaritie cecitate penitus obcecati, idcirco statuimus, decernimus ac eciam ordinamus quod in relictis ad pias causas sufficiant tantummodo duo testes fidedigni, siue mares siue femine existant, alias bone fame de quorum testamentis uerisimiliter posset credi fore pro ueritate dicenda, quorum testimonium eciam sine notario haberi uolumus pro fide plenissima et ualeat ac si scriptum foret manu notarii et ipsius signo uallatum, quamuis supradicti testes non fuerint rogati, dummodo intersint et audiant et intelligant uerba et piam disposicionem testantis.</p>
                    <p>Statuta autem quarumcumque terrarum, ciuitatis, comitatus, locorum et quorumcumque castrorum uel oppidorum nostrorum ciuitatis et diocesis in contrarium loquencia cassamus, irritamus et nullius fore decernimus efficacie uel momenti, quo ad hec tamquam impediencia ius commune quo omnibus sub libertate uiuentibus suam declarare ultimam uoluntatem uel eciam testamentum quod pro lege habetur de iure canonico et civili.</p>
                </div>
                <div>
                    <head>Capitulum D4</head>
                    <p>Quod execucio relictorum ad pias causas fiat infra sex menses.</p>
                    <p>Capitulum iiii.</p>
                    <p>Ad sollicitudinem episcoporum spectat et eorum requirit officium, postquam de hac luce fidelem migrari cum pia disposicione contingerit, ut salubres eorum disposiciones effectum debitum sorciantur.</p>
                    <p>Ideoque tenore presentium monemus et ortamur omnes et singulos heredes et possessores bonorum defunctorum presentium et futurorum quod, prout de iure est et quilibet tenetur, satisfaciant ac omnes et singulos executores et fideicommissarios cuiuslibet pie disposicionis presentes et posteros.</p>
                    <p>Et sub pena priuacionis officii eis a defuncto commissi et committendum mandamus quatenus salubrem defuncti uoluntatem presentes infra sex menses a morte testatoris computandos exequantur; quem terminum eis ad hoc perhemptorio assignamus.</p>
                    <p>Alioquin ipsos tamquam desides et remissos, insufficientes et quasi suspectos et inhabiles, ab execucionis officio remouemus in hiis scriptis et priuamus, nisi legitimum impedimentum excusaret eosdem, quod infra dictum terminum coram nobis uel nostro uicario allegare debeant et esse uerum; de quo impedimento, utrum sit legitimum, stetur nostre seu nostri generalis uicarii declaracioni.</p>
                </div>
                <div>
                    <head>Capitulum D5</head>
                    <p>Quod clerici [39] teneantur dare in scriptis relicta ad pias causas.</p>
                    <p>Capitulum v.</p>
                    <p>Ordinamus insuper quod, defuncti corpore ecclesiastice tradito sepulture, parrocchialis sacerdos piam testatoris disposicionem ad pias causas infra octo dies solerter teneatur inquirere a notario uel a presentibus et in cedula nobis uel uicario nostro illi de ciuitate; illi uero de diocesi infra alios octo dies preposito locorum per nos traddere teneantur.</p>
                    <p>Alioquin illos qui predicta neglexerint adimplere pro defectu cuiuslibet defuncti in decem soldis prouisinorum condempnamus.</p>
                    <p>Et nihilominus nomen testatoris et heredis seu executoris similiter infra dictum terminum in scriptis nobis tradere teneatur.</p>
                </div>
                <div>
                    <head>Capitulum D6</head>
                    <p>Qualiter episcopus et eius uicarius est iudex competens in relictis ad pias causas et qualiter in eis procedatur.</p>
                    <p>Capitulum vi.</p>
                    <p>Ceterum, ut pie decedentium uoluntates execucioni debite infra assignatum terminum demandentur, uolumus et mandamus ac presenti statuto decernimus quod in legatis et iudiciis ad pias causas spectantibus, factis et faciendis, nos seu uicarius noster simus et sit noster iudex competens et in eis possit et debeat procedi summarie et de plano, sine strepitu et figura iudicii, diebus omnibus feriatis et non feriatis, non obstantibus quibuscumque, et quod possint cogi heredes et fideicommissarii et bona testantium siue codicillantium uel alias quomodolibet disponentium possidentes pro dictis iudiciis et legatis factis ad pias causas, ostenso testamento seu fide facta de qualibet alia ultima uoluntate.</p>
                </div>
                <div>
                    <head>Capitulum D7</head>
                    <p>De pena executorum ultimarum uoluntatum sibi retinentium de bonis testatoris quocumque titulo.</p>
                    <p>Capitulum vii.</p>
                    <p>Ut executoribus et fideicommissariis uniuersis tollatur peccandi materia, quin immo et ut corde mundo et manibus execuciones fidelium fideliter compleantur et exequantur debite uoluntati, presenti statuto decernimus ac precipimus ut testamentorum seu quarumcumque ultimarum uoluntatum executores, titulo empcionis uel quouis alio quesito colore, directe uel indirecte, nihil omnino de bonis defuncti retinere presumant sibi aut domesticis aut propinquis siue eis quomodolibet irrogare sine nostra expressa licencia de qua possit fieri fides, nisi ab illo testatore [40] legatum sibi uel eis fuerit auctoritate concessum expresse.</p>
                    <p>Qui uero contrafecerit pretium ammittat, si titulo empcionis se dixerit retinere, et ipsam empcionem tamquam fraudulentam decernimus non ualere et ex nunc pro tunc cassamus, irritamus et inane decernimus et pronuncciamus, decernentes nihilominus contra tales executores siue titulo empcionis uel altero titulo de bonis testatorum detinentes fore per nostra curiam tamquam contra fraudulentes et deceptores procedendum et tales repertos culpabiles fore ab execucione testamentorum remouendos et alias puniendos ad arbitrium nostrum et nostri uicarii, prout qualitas et quantitas facti exigerit; quos et nos auctoritate presentis constitucionis ab execucionis officio remouemus.</p>
                </div>
                <div>
                    <head>Capitulum D8</head>
                    <p>Quod clerici curati non possint testari sine licencia episcopi.</p>
                    <p>Capitulum viii.</p>
                    <p>Post spiritualia ad hec specialiter attendere debemus et dirigere oculos nostre mentis, ut curate presertim ecclesie in suis iuribus conseruentur et ne quouis modo ipsarum temporalia dentur in predam.</p>
                    <p>Idcirco presenti statuto sancimus quod nullus sacerdos curatus de bonis per ecclesiam et racione ecclesie acquisitis sine nostra expressa licencia audeat uel presumat condere testamentum.</p>
                    <p>Quod si secus fecerit, ipsum decernimus esse nullius efficacie uel ualoris.</p>
                </div>
                <div>
                    <head>Capitulum D9</head>
                    <p>De pena executorum testamentorum clericorum curatorum exequentium sine licencia episcopi.</p>
                    <p>Capitulum viiii.</p>
                    <p>Executoribus autem testamentorum seu ultimarum uoluntatum curatorum predictorum et quorumcumque beneficiatorum inhibemus expresse ne ad execucionem aliquam, nisi apprehendendo et conseruando bona testamentorum et in expensis funeralibus faciendis, procedere aliquo modo attentent, priusquam testamentum seu disposicionem huiusmodi nobis ostendant et inuentarium fecerint de omnibus exequendis ac de omnibus bonis testatorum, ut uidere possimus utrum in ordinacione rerum et anime habuerint Deum pre oculis testatores et eorum ecclesie defraudentur.</p>
                    <p>Laici penam decem librarum prouisinorum incurrant, clerici uero ad nostrum arbitrium puniantur.</p>
                    <p>Et insuper, quod per eos fieret, carere uolumus roboris firmitate.</p>
                </div>
                <div>
                    <head>Capitulum D10</head>
                    <p>Quod bona immobilia acquisita per curatos sint eius ecclesie.</p>
                    <p>Capitulum x.</p>
                    <p>Res autem immobiles et facultates clericorum post diem eorum promocionis acquisitas ad ecclesias suas decernimus pertinere, quia nullus eius heres proximior secundum canonem esse debet que ecclesia que ipsos Domino sociauit, nisi in casibus a iure expressis.</p>
                </div>
                <div>
                    <head>Capitulum D11</head>
                    <p>De pena soluentium legata religiosis non retenta canonica episcopi.</p>
                    <p>Capitulum xi.</p>
                    <p>Statuimus et ordinamus quod nullus heres, executor uel fideicommissarius soluat aliquibus religiosis iudicia uel legata de quibus domino episcopo seu parrocchiali presbitero quarta debetur de iure uel consuetudine, nisi primo dictam quartam soluerit domino episcopo uel eius procuratori et dicto presbitero parrocchiali in presencia domini episcopi uel eius uicarii.</p>
                    <p>Contrafacientes autem excommunicacionis sentenciam incurrere uolumus ipso facto, a qua nullatenus absolui ualeant, nisi primo de dicta canonica integre satisfecerint cum effectu.</p>
                </div>
                <div>
                    <head>Capitulum D12</head>
                    <p>Quod notarii teneantur dare in scriptis legata ad pias causas et de pena conficientium testamentum sine presencia proprii sacerdotis.</p>
                    <p>Capitulum xii.</p>
                    <p>Item statuimus quod quilibet notarius teneatur dare iudicia et legata ad pias causas et substituciones que ad pias causas transferuntur in diem nobis uel uicario nostro uel saltem presbiteris parrocchialibus infra octo dies a die quo corpus testatoris fuerit traditus ecclesiastice sepulture, recepta ab eis uel a nobis competenti mercede pro eorum labore in scriptis, et quod nullus notarius accedat ad conficiendum aliquod testamentum uel codicillum sine licencia proprii sacerdotis uolentis facere testamentum uel codicillum, sub pena excommunicacionis, quam contrafacientes, canonica monicione premissa, incurrere uolumus ipso facto.</p>
                </div>
                <div>
                    <head>Capitulum D13</head>
                    <p>De pena disponentium uel legantium sine presencia proprii sacerdotis [41] uel alterius.</p>
                    <p>Capitulum xiii.</p>
                    <p>Nullus possit testari, codicillari uel aliter pro anima sua disponere sine requisicione proprii sacerdotis sub pena excommunicacionis et uiginti quinque librarum prouisinorum nostre camere applicandarum et talis appatrinus sic requisitus teneatur penis predictis personaliter interesse.</p>
                    <p>Quod si clericus sue ecclesie haberi non potest, uocetur propinquior uel alius,  ita quod sine sacerdotis presencia nullatenus disponatur et uocatus teneatur [42] sub dicta pena interesse.</p>
                    <p>Si quis autem predicte nostre constitucionis transgressor extiterit, ecclesiastica careat sepultura, donec nobis uel nostro uicario generali fuerit facta fides de uita ipsius, et tunc non sepelliatur sine nostra uel nostri uicarii generalis licencia speciali.</p>
                </div>
                <div>
                    <head>Capitulum D14</head>
                    <p>De pena sepellientium mortuos non facta primo fide debita eius.</p>
                    <p>Capitulum xiiii.</p>
                    <p>Quoniam propter rectorum seu parrocchialium presbiterorum impericia sepissime illorum corpora reperimus humata, quibus secundum iura canonica sepultura ecclesiastica est penitus inhibenda, idcircho ordinamus et obseruari mandamus quatenus, antequam corpus alicuius adulti tradatur ecclesie sepulture, illi de ciuitate Sutrii nobis aut uicario nostro, ceteri uero de diocesi incole locorum ubi plures sunt presbiteri preposito uel preponendo ibidem per nos, per se uel clericum sue parrocchie debeant fidem facere de statu et uita defuncti.</p>
                    <p>Alioquin preter suspensionem ab officio contrafacientes et ad penam decem librarum prouisinorum et plus et minus ad nostrum et nostri uicarii [43] arbitrium condempnamus.</p>
                </div>
                <div>
                    <head>Capitulum D15</head>
                    <p>Quod nullus sepelliat parrocchianum alterius sine licencia, non electa ibidem sepultura.</p>
                    <p>Capitulum xv.</p>
                    <p>Item ordinamus quod nullus presbiter parrocchialis uel clericus nostre cure submissus audeat parrocchianum alterius sine sui licencia petita et ottenta in sue ecclesie cimiterio sepellire uel sine nostra uel nostri uicarii licencia speciali, nisi ibidem propria elegerit sepulturam.</p>
                    <p>Contrafacientes uero in decem libris prouisinorum et funeralibus omnibus condempnamus.</p>
                </div>
                <div>
                    <head>Capitulum D16</head>
                    <p>Quod nullus sepelliat aliquem in ecclesia uel cimiterio contra prohibicionem clericorum et de pena iniuste prohibentium.</p>
                    <p>Capitulum xvi.</p>
                    <p>Item statuimus, ordinamus et monemus hac unica monicione canonica pro tribus et perhemptorio quod nullus contra prohibicionem clericorum uel contra uoluntatem ipsorum audeat aliquem in cimiterio uel ecclesia sepellire, sub pena excommunicacionis, quam ex nunc prout ex tunc in contrafacientes, canonica monicione premissa, sentencialiter proferimus in hiis scriptis.</p>
                    <p>Clerici uero iniuste prohibentes ecclesiasticam sepulturam nostro et nostri uicarii arbitrio puniantur.</p>
                </div>
                <div>
                    <head>Capitulum D17</head>
                    <p>Quod nullus sepelliatur in ecclesia sine licencia episcopi uel eius uicarii.</p>
                    <p>Capitulum xvii.</p>
                    <p>Alma mater Ecclesia sanctorum martirum et aliorum sanctorum corpora consueuit in ecclesiis inhumare.</p>
                    <p>Sed, proh dolor!, que inoleuit abusio, quia illos tantum in ecclesiis reperimus sepelliri, qui uel habundantes diuitiis uel potencia amicorum, quidam enim presbiterorum sue salutis immemores eciam usurarios ac ceteros uite nephande, nedum infra ecclesiam, sed sub sacris altaribus, ubi ad ipsorum dedicacionem sanctorum reliquias ponere sacrosancta Ecclesia consueuit, nullatenus sepellire trepidant uel abhorrent [44], propter quod ne ecclesie Dei pro quolibet existant cimiterium defunctorum, monemus omnes ecclesiarum rectores nostre cure subiectos quod nullum laicum preter infantes infra annum infra ecclesiam sepelliant uel sepelliri permittant sine nostra uel nostri uicarii generalis licencia speciali.</p>
                    <p>Contrafacientes in centum soldis prouisinorum pro defuncto sepulto condempnamus et plus et minus prout defuncti fama aut infamia patietur.</p>
                </div>
                <div>
                    <head>Capitulum D18</head>
                    <p>De pena sepellientium illos qui non fuerunt confessi semel in anno proprio sacerdoti.</p>
                    <p>Capitulum xviii.</p>
                    <p>Tradentem corpus illius qui eodem anno non fuit peccata sua proprio sacerdoti uel alteri de sui licencia confessus ecclesiastice sepulture, in hiis scriptis excomunicacionis sentencia innodamus et, si possit probari, in decem libris prouisinorum ipsum condempnamus sepellientem, decernentes nihilominus corpora predictorum fore ab ecclesiastica sepultura penitus abicienda et in sterquillinio prohicienda.</p>
                </div>
                <div>
                    <head>Capitulum D19</head>
                    <p>De pena sepellientium excomunicatos uel interdictos in loco sacro.</p>
                    <p>Capitulum xviiii.</p>
                    <p>Eos qui proprie temeritatis audacia corpora defunctorum non sine contemptu clauium ecclesie in cimiteriis et interdicti tempore in casibus non concessis a iure, uidelicet excomunicatos publice aut nominatim interdictos uel usurarios manifestos uel eciam occultos, notos tamen presbitero, scienter sepellire presumunt, decernimus ipso facto excomunicacionis sententie subiacere, a qua nullatenus absoluatur, nisi prius diocesis episcopi eius quibus fuit premissa iniuria irrogata satisfacionem exibuerint competentem, nullo eis circa premissa excepcionis uel quouis alio priuilegio suffragante.</p>
                </div>
                <div>
                    <head>Capitulum D20</head>
                    <p>Que persone sint priuate ecclesiastica sepultura.</p>
                    <p>Capitulum xx.</p>
                    <p>Nos autem, uolentes ut quos Dei timor in uita a malo non reuocat de morte saltem cogitantes ecclesiastica coherceant disciplina, predicte constitucioni adicientes, ecclesiastica sepultura priuamus omnes et singulos extra fidem catholicam constitutos, excomunicatos maiori excomunicacione, predones, lenones publicos, desperatos quoslibet et adulterios manifestos et eciam omnes manifeste luto peccatorum mortalium deditos et in eis manifeste degentes; quos inhibemus penitus in ecclesiis uel cimiteriis ecclesiasticis sepelliri sine nostra uel nostri generalis uicarii licencia et mandato, ut possimus de contricione ipsorum omnium plenius informari.</p>
                    <p>Laicos autem predictorum aliquem [45] sine nostra licencia sepellientes, approbante sacra sinodo, in hiis scriptis excomunicamus, clericos uero preter penam canonis puniendos uolumus nostro arbitrio subiacere, adicientes nihilominus quod nullus clericorum audeat uel presumat sepulturam alicui uendere, oleum sanctum uel ecclesiastica sacramenta, pena uiginti quinque librarum et plus et minus ad arbitrium nostrum et nostri generalis uicarii.</p>
                    <p>Explicit quarta distinccio.</p>
                </div>
                <div>
                    <head>Capitulum E0</head>
                    <p>Incipiunt rubrice quinte distinccionis.</p>
                    <p>Quod nullus contrahat matrimonium clandestine et de pena contrahentium et de non seruantium bannimenta et de pena dimittentium uxores propria auctoritate.</p>
                    <p>Capitulum i.</p>
                    <p>Quod uicarius non possit proferre sentenciam super matrimonio dirimendo uel coniungendo in consulto episcopo.</p>
                    <p>Capitulum ii.</p>
                    <p>Quod omnes clerici habeant constituciones sinodales.</p>
                    <p>Capitulum iii.</p>
                    <p>Quando ignorantes non ligantur sententiis excomunicacionis, suspensionis uel interdicti.</p>
                    <p>Capitulum iiii.</p>
                    <p>De potestate concessa episcopo per totum clerum ciuitatis et diocesis interpretandi, corrigendi, emendandi et faciendi constituciones.</p>
                    <p>Capitulum v.</p>
                    <p>De reuocacione alienacionum et locacionum perpetuo uel ad longum tempus bonorum ecclesiarum.</p>
                    <p>Capitulum vi.</p>
                    <p>Qualiter pulsetur de sero ad Aue Maria et de indulgencia dicentium et de pena non pulsantium.</p>
                    <p>Capitulum vii.</p>
                    <p>Quod clerici teneantur facere inuentarium et de pena non facientium de bonis ecclesie.</p>
                    <p>Capitulum viii.</p>
                    <p>De pena non soluentium decimas et modo imponendi penitenciam constitutis in articulo</p>
                    <p>mortis.</p>
                    <p>Capitulum viiii.</p>
                    <p>Qualiter publicentur excomunicati non soluentes decimam.</p>
                    <p>Capitulum x.</p>
                    <p>Incipit distinccio quinta.</p>
                </div>
                <div>
                    <head>Capitulum E1</head>
                    <p>Quod nullus contrahat matrimonium clandestine et de pena contrahentium et de non seruantium [46] banimenta et de pena dimittentium uxores propria auctoritate.</p>
                    <p>Capitulum i.</p>
                    <p>Inhibemus et a iure inhibitum declaramus ne matrimonia clamdestine contrahantur.</p>
                    <p>Et idcirco statuimus et mandamus quatenus, antequam matrimonia contrahantur, tribus diebus dominicis ante contractum presbitero parrocchiali debeat fieri fides, qui qualibet dictarum dominicarum ad penam nostro arbitrio auferendam populum suum monere debeat quatenus, si quis sciat causam quare dictum matrimonium contrahi non debeat, sibi studeat assignare et, si uiderit causam esse iustam, matrimonium interdicat omnino ne contrahatur.</p>
                    <p>Si autem dubitaret an causa esset iusta uel ne, ad nos uel ad nostrum generalem uicarium habeat recursum et nos consulat.</p>
                    <p>Si qui autem contra formam huiusmodi nostre constitucionis matrimonia contrahere presumpserint, euitentur ab omnibus, donec ad satisfaccionem transgressionis uenerint, tamquam publici concubinarii et ipsorum matrimonia contra presentem constitucionem facta reputentur ab omnibus clamdestina.</p>
                    <p>Et nihilominus pro tali transgressione arbitrio nostro et nostri generalis uicarii pena pecuniaria uel alia que magis erit timenda puniantur transgressores huiusmodi.</p>
                    <p>Postquam autem secundum predictam formam fuerint matrimonia carnali copula confirmata, nullus a se uxorem suam reiciat uel uxor uirum dimittat sine iudicio ecclesie nec maritus sine uxore nec uxor sine marito permaneat, nisi in casibus a iure permissis, et si permanent separatim infra quindecim dies reddeant et legitime similiter maneant, nisi racionabili causa possent racionabiliter excusari, quam infra mensem coram nobis et nostro uicario ostendere debeant esse ueram.</p>
                    <p>Alioquin delinquentes in predictis et quolibet predictorum in hiis scriptis excomunicamus.</p>
                    <p>Monemus autem insuper omnes et singulos nostrarum ciuitatis et diocesis in gradu prohibito uel alias contra canones copulatos quatenus infra mensem ueniant coram nobis uel nostro uicario generali de suis iuribus ostensuri.</p>
                    <p>Alioquin ipsos tamquam in peccato mortali degentes uel illicite coniunctos in hiis scriptis excomunicacionis uinculo innodamus.</p>
                    <p>Et tales in gradu consanguinitatis uel affinitatis coniunctos ultra penas canonum atque legum in centum florinis auri decernimus puniendos.</p>
                </div>
                <div>
                    <head>Capitulum E2</head>
                    <p>Quod uicarius non possit proferre sentenciam super matrimonio dirimendo uel coniungendo inconsulto episcopo.</p>
                    <p>Capitulum ii.</p>
                    <p>Ubi maius periculum uertitur, ibi cautius est agendum et ueritas, que a pluribus queritur, facilius inuenitur.</p>
                    <p>Ideo hac lege edictali sancimus quod nullus ex uicariis nostris de cetero audeat uel presumat sentenciam aliquam diuortii uel coniunccionis in causa matrimoniali nobis inconsultis ferre et sine nostra licencia speciali.</p>
                    <p>Alias, si contrafactum fuerit, sentencia ipso iure sit nulla et talis uicarius in decem libris prouisinorum puniatur.</p>
                </div>
                <div>
                    <head>Capitulum E3</head>
                    <p>Quod omnes clerici habeant constituciones sinodales.</p>
                    <p>Capitulum iii.</p>
                    <p>Item statuimus et ordinamus quod clerici omnes, uidelicet per unaquaque ecclesia, habeant apud se omnes constituciones sinodales factas et faciendas infra unum mensem a publicacione ipsarum conputandum, ad hoc ut sepe sepius eas legant et memorie commendent que continentur in ipsis, ut euitentur prohibita et obseruent iniuncta, ne propter transgressionem ipsarum penam incurrant.</p>
                    <p>Et illas constituciones que tangunt laicos publice populo uel parrocchianis ipsorum ad minus quater in annos, uidelicet semel infra tres menses, saltem summarie a duabus uicibus in antea et ipsas in eorum noticiam deducant, ne pretextu ignorantie se ualeant excusare.</p>
                </div>
                <div>
                    <head>Capitulum E4</head>
                    <p>Quando ignorantes non ligantur sententiis excomunicacionis, suspensionis uel interdicti.</p>
                    <p>Capitulum iiii.</p>
                    <p>Ad animarum periculum declaramus et statuimus quod clerici delinquentes ex ignorancia contra constituciones et statuta nostra, que ligant transgressores excomunicacionis sentencia, suspensionis a diuinis uel interdicti dictas sentencias non incurrant, dummodo ignorancia eorum crassa non fuerit aut supina.</p>
                </div>
                <div>
                    <head>Capitulum E5</head>
                    <p>De potestate concessa episcopo per totum clerum ciuitatis et diocesis interpretandi, corrigendi, emendandi, faciendi constituciones.</p>
                    <p>Capitulum v.</p>
                    <p>Item quia non possunt omnes causas per constituciones exprimi, decernimus constitucioni presenti quod in aliis casibus qui non sunt in premissis nostris constitucionibus comprehensi et in scriptis seu aliis per nos faciendis et ordinandis in posterum, nostrum arbitrium bonumque et equum iudicium nostrum cum consilio totius nostri capituli uel maioris partis ipsius uendicet sibi locum ad hoc, ut nullum maleficium remaneat impunitum.</p>
                    <p>Et, quia constituciones aliquando indigent declarari atque interpretari, ideo presenti constitucione de consensu omnium clericorum tam nostre ciuitatis, quam totius diocesis, eorum nemine discordante, reseruamus nobis ut de consilio maioris partis capituli Sutrine ecclesie possimus omnes et singulas predictas constituciones interpretari et declarari et in eis addere et ab eis diminuere et eas immutare et editas pro parte tollere et pro toto et nouas facere, penas in eis contentas tollere et cassare et eas aggrauare, quandocumque et quotienscumque nobis uidebitur expedire pro temporum et casuum uarietate, quia non debet irreprehensibile iudicari, si secundum uarietatem temporum statuta quandolibet uarientur humana, et, quia natura semper deproperat nouas edere formas, ut uita hominis semper salubrius corrigatur et de bono semper in melius augeatur.</p>
                </div>
                <div>
                    <head>Capitulum E6</head>
                    <p>De reuocacione alienacionum et locacionum perpetuo uel ad longum tempus bonorum ecclesiarum.</p>
                    <p>Capitulum vi.</p>
                    <p>Quot et quanta dispendia ecclesie discurrunt propter insolerciam clericorum locantium bona ecclesiastica ad longum tempus uel ad perpetuum, magistra rerum experiencia docet.</p>
                    <p>Ideo presenti nostra constitucione reuocamus, irritamus et annullamus et irritas esse pronuncciamus omnes et singulas uendiciones, alienaciones seu locaciones in perpetuum uel ad longum tempus de bonis ecclesiarum factas usque in presentem diem per quoscumque prelatos, rectores seu clericos nostri episcopatus et diocesis sine licencia nostra uel predecessorum nostrorum, mandantes sub excomunicacionis pena, quam eos incurrere uolumus ipso facto, trina monicione premissa, omnibus et singulis detentoribus bonorum dictorum quatenus infra quindecim dierum spatium, quorum quinque pro primo, quinque pro secundo et reliquos quinque pro tercio, ultimo et perhemptorio termino assignamus eisdem a die notificacionis presentium eis facte computandos, debeant ipsa bona et possessiones que titulo uendicionis, alienacionis seu locacionis in perpetuum uel ad longum tempus in preiudicium ecclesiarum detinent occupata, ipsis ecclesiis in quorum preiudicium detinent cum effectu libere relassare.</p>
                    <p>Quam constitucionem non solum extendi uolumus ad preterita, uerum eciam ad presencia et futura.</p>
                </div>
                <div>
                    <head>Capitulum E7</head>
                    <p>Qualiter pulsetur de sero ad Aue Maria et de indulgencia dicentium et de pena non pulsantium.</p>
                    <p>Capitulum vii.</p>
                    <p>Honorem et reuerenciam beate Marie uirginis gloriose in ciuitate et diocesi nostris ac salutem populi nobis commissi, quatenus nobis diuina clemencia permisit, augumentare debita ueneracione uolentes, statuimus et ordinamus quod in omnibus et singulis cathedralibus, collegiatis et parrocchialibus ecclesiis nostre iurisdicioni subiectis singulis diebus post occasum solis, hora complecionis, ad laudem et reuerenciam eiusdem gloriose Uirginis tribus uicibus cum interuallis competentibus campana pulsetur, ad quam pulsacionem quibus fidelis et deuotus Christianus reuerenter dicat salutacionem angelicam trina uoce, scilicet: Aue Maria, gracia plena, Dominus tecum, benedicta tu in mulieribus et benedictus fructus uentris tui Iesus.</p>
                    <p>Sancta Maria, mater Dei, ora nobis, amen, ut ipsa pro nobis intercedere dignetur apud filium suum, dominum nostrum Iesum Christum.</p>
                    <p>Nos enim in statu penitentie, constitutis qui singulis diebus dictas trinas salutaciones dixerit reuerenter de sero, quatraginta dies die [47] qualibet de iniunctis sibi penitentiis misericorditer in Domino relassamus; quam indulgenciam pulsantes campanas modo predicto misericorditer consequantur, non pulsantes uero pro die qualibet in decem soldis prouisinorum sentencialiter condempnamus.</p>
                </div>
                <div>
                    <head>Capitulum E8</head>
                    <p>Quod clerici teneantur facere inuentarium et de pena non facientium de bonis ecclesie.</p>
                    <p>Capitulum viii.</p>
                    <p>Ut bona ecclesiarum non ualeant deperire, decernimus, precipimus et mandamus quod clerici ecclesiarum et maxime principales rectores uel queuis alia persona, cuiuscumque status et [48] condicionis existat, que aliquam ecclesiam in ciuitate uel diocesi Sutrina uel aliquo hospitale tenent, quoquo modo facere debeant inuentarium de omnibus posessionibus et bonis immobilibus et mobilibus et que ad cultum diuinum pertinent et eciam de omnibus supellectilibus que ad ipsam ecclesiam seu ad ipsum hospitale pertinere noscuntur, infra mensem a die publicacionis presentis constitucionis, et nobis presentare in scriptis, necnon de omnibus parrocchianis ipsius, sub pena nostro arbitrio auferenda et eciam nomina clericorum, forensium, habitantium in dicta parrocchia et, quotiens per nos uel nostrum uicarium fuerint petita dicta inuentaria, teneantur bona integraliter assignare.</p>
                    <p>Qui uero dictum inuentarium facere neglexerint seu distulerint, legitimo impendimento cessante, dilapidatores ecclesiarum ab omnibus reputentur et, tamquam negligentes et inobedientes et dilapidatores ipsarum ecclesiarum aut ipsorum hospitalium, ex uigore constitucionis presentis possint ab ipsis ecclesiis uel ab ipsis hospitalibus amoueri pro nostro arbitrio uoluntatis uel in centum soldis pro quolibet mense quo steterit quis negligens siue contumax super hoc sit ex nunc indispensabiliter sentencialiter condempnatus.</p>
                </div>
                <div>
                    <head>Capitulum E9</head>
                    <p>De pena non soluentium decimas et modo imponendi presenciam constitutis in articulo mortis.</p>
                    <p>Capitulum viiii.</p>
                    <p>Item quia multi propter ipsorum auariciam in non respondendo ecclesiis eorundem et quibus tenentur de decimis grauiter peccant, et multa mala sequntur et dampna propter decimarum subtraccionem, constituimus et ordinamus ut omnes, tam nobiles quam alii cuiuscumque condicionis existant de nostra ciuitate Sutrina uel eius diocesi et degentes in eis, eorum ecclesiis quibus tenentur de decimis respondeant de redditibus quibuscumque quoruncumque bonorum suorum et easdem exsoluant annuatim per totam octauam beate Marie de mense augusti ipsius anni, salubriter et sine malicia atque [49] fraude, pro quantitate et qualitate bonorum suorum, quantum et ut iura declarant et mandant, monentes eos et in Domino obsecrantes de hiis per hanc nostram constitucionem, quam per clericos nostros sepe sepius in eorum ecclesiis coram populo uolumus recitari.</p>
                    <p>Alioquin contra omnes et singulas personas contumaciter contrarium facientes sentenciam excomunicacionis damus et proferimus ex nunc prout ex tunc in hiis scriptis non absoluendas eciam cum nostra autem sine restitucione decimarum subtractarum, addentes quod presbiteri semper in confessione et specialiter in infirmitate suorum parrocchianorum teneantur facere eis arctam conscienciam de subtraccione et fraudacione decimarum, et inducant eos salubriter ad reddendas et restituendas decimas ecclesie ut tenentur, et ipse decime sic subtracte, restitute uel dimittende restitui sub nullo alio colore restituantur et per nullum aliud uocabulum exprimantur uel nominentur, nisi quod dicatur sic: Do uel restituo uel dimitto restitui tali ecclesie pro subtractis decimis, tantum scilicet quantum bona consciam sibi dittat sub pena excomunicacionis, quam contrafaciens et contrafacienti consentiens ipso facto incurrat.</p>
                    <p>Et ad composicionem faciendam de eis cum ecclesia pro recompensacione predictarum, ut cum tali non decedant delicto, ipsi autem presbiteri et clerici cum eis super hoc mire se habeant et benigne de nostra licencia, prout poterunt et eis uidebitur expedire.</p>
                </div>
                <div>
                    <head>Capitulum E10</head>
                    <p>Qualiter publicentur excomunicati non soluentes decimam.</p>
                    <p>Capitulum x.</p>
                    <p>Item quia decimarum subtractores et fraudatores sunt per episcopales constituciones excomunicacionis uinculo innodati, ut iura diuina et canonica uolunt, et sunt aliqui qui numquam de decimis non solutis nullam se fingunt habere conscienciam uel peccatum, et non solum per annos et tempora, imo numquam soluunt Deo uel eorum ecclesiis, licet soluerint fisco uel contrario, Dei contennentes Dei mandata et ecclesie et eius excomunicacione, et, quod est grauius et dampnabilius, inde non confitentur, nam si confiterentur satis facerent, quia non remittitur eis peccatum, nisi restituatur ablatum, nec aliter possunt absolui nisi a maioribus nostris, non metuentes plagas et maledicciones Dei, quas comminatur ipse Dominus per prophetam et Scripturas sanctas et quod dicitur in eis: Si decimas non dederis, ad decimam reuocaberis, et iam hoc deduxerunt in usum, imo abusum dampnabilem.</p>
                    <p>Cum ad hoc omnes Christiani magni et parui ex lege diuina que in perpetuum ligat et semper, non ad tempus imo iudicii, tenentur in aliquibus et in quibus et ex quibus non defenduntur, ut pretendunt aliqua temporis noxia diuturnitate, que eos accusat, potius quam excusat, cum tanto sint grauiora peccata, quanto diutius infelicem animam detinent alligatam, ut probant canonice sancciones, dicentes eis et aliis omnibus quia non solum ad decimas frumentorum tenentur, sed et uini et aliorum bonorum; de quibus si non soluunt, sunt precepti diuini dampnabiliter transgressores.</p>
                    <p>Ad eorum compuncciones et ut ad cor reddeant et desipiscant ab eorum errore ex memoracione predictorum et reducantur ad Deum et ad eorum confusionem maiorem, si contempnant, uolumus et mandamus frequenter predicta in ecclesiis recitari, renouari et dici coram populo, ut ad noticiam et memoriam perueniant singulorum, mandantes tales, ut premittitur, decimas non soluentes tamquam excomunicatos in omnibus ecclesiis nostre ciuitatis et diocesis Sutrine infra missarum sollempnia coram populo publice, campanis pulsatis, candelis accensis pariter et extinctis iuxta ritum sancte matris Ecclesie sepe sepius nuncciari et tamquam excomunicatos ab aliis Christi fidelibus euitari, donec de dictis decimis satisfecerint eorum ecclesiis, ut tenentur, et a nobis uel a nostro generali uicario habuerint aliud in mandatis et eis constiterit de absolucione ipsorum per nostris uel nostri generalis uicarii litteris sigillatis nostro pontificalli sigillo uel nostre curie.</p>
                    <p>Acte, edite, publicate et promulgate fuerunt predicte constituciones et earum quelibet per reuerendum in Christo patrem et dominum dominum Angelum, Dei et apostolice sedis gracia Sutrinum episcopum, pro tribunali sedentem, more pontificali celebrantem et indutum cum pontificalibus uestibus et ornamentis in ecclesia Sutrina ante altare maius in throno pontificali, et lecte ac eciam promulgate, prolate et publicate ac eciam scripte per me Ualentinum Gemini quondam Scolarii de Uiterbio, notarium et iudicem ordinarium alme urbis prefecti auctoritate, ac eciam uicarium prefati domini episcopi, de mandato domini episcopi, presentibus, audientibus, intelligentibus, approbantibus, ratificantibus et emologantibus uenerabilibus uiris domino Antonio archipresbitero, domino Rogerio, presbitero Iacobo et presbitero Bartolomeo de Uiterbio canonicis ecclesie Sutrine, domino Paulo archipresbitero Sancti Laurentii de Capralica et domino Dominico archipresbitero ecclesie Sancti Petri de Roncillione et canonicis eciam dicte ecclesie Sutrine, presbitero Antonio rectore ecclesie Sancti Iohannis, presbitero Nicolao rectore ecclesie Sancti Pauli, presbitero Benciuenne et presbitero Francisco rectoribus ecclesie Sancti Siluestri, Paulo, Petri, Roberti rectore ecclesie Sancti Laurentii, presbitero Iacobo Nerii rectore ecclesie Sancti Basilii et presbitero Iohanne clerico ecclesie Sancti Iuliani de Sutrio, presbitero Paulo, Iacobello et Seregiano [50] rectoribus ecclesie Sancte Marie de Capralica, domino Angelo archipresbitero, presbitero Iacobo et presbitero Iohanne canonicis ecclesie Sancti Stephani et presbitero Nicolao rectore ecclesie Sancte Marie de Bracciano, domino Iohanne archipresbitero, presbitero Petro et presbitero Angelo rectoribus ecclesiarum castri Anguillarie, domino Iacobo archipresbitero Sancti Petri, presbiteris Laurencio, Iohanne et Petro rectoribus ecclesiarum de Triuignano, presbiteris Iorio et Eusebio rectoribus ecclesie de Uassano, presbitero Angelo rectore ecclesie de Tulpha Ueteri, domino fratre Bartolo abbati monasterii Sancti Marciani de Bracciano, domino Clemente archipresbitero, presbiteris Petro et Antonio rectoribus ecclesiarum de Casamala, presbiteris Dominico, Petro, Antonio et Dominico rectoribus ecclesiarum de Roncillione ac eciam omnibus et singulis aliis rectoribus et clericis tam totius ciuitatis Sutrine, quam totius eius diocesis, ibidem in dicta ecclesia specialiter congregatis et adunatis ad dictam sanctam sinodum celebrandam, nec non presentibus honesto et religioso uiro fratre Laurencio Riccardi de Roncillione, monaco monasterii Sancti Laurentii foras muros urbis, Angelo Colai de Corneto, Laurencio Titii de Uiterbio et Sandro Lelli de Podio episcopatus de Sabina [51] testibus ad premissa uocatis, habitis et rogatis sub anno Domini millesimo tricentesimo septuagesimo primo, indiccione nona, pontificatus sanctissimi in Christo patris et domini nostri domini Gregorii diuina prouidencia pape undecimi, die quartadecima mensis octobris.</p>
                    <p>Et ego Iacobus quondam Cecci de Uiterbio, imperiali auctoritate notarius et iudex ordinarius, et nunc notarius et officialis prefati domini episcopi et sue curie, publicacioni et lecture dictarum constitucionum, lectarum et publicatarum coram prefatis clericis et testibus supradictis per uenerabilem uirum dominum Ualentinum Gemmii de Scolariis de Uiterbio, canonicum ecclesie Sancte Marie Noue Uiterbiensis, uicarium dicti domini episcopi, notarium et iudicem eiusdem, ac scriptarum per manus ipsius domini Ualentini, cum tunc aliis legitimis impedimentis perpenditis dictas constituciones nequiuerim scribere manu propria, interfui et presens fui, uidi et audiui; eciam rogatus a dicto domino episcopo et clericis supradictis, quod rogatus essem de publicacione ipsarum, publicaui et ad fidem me subscripsi omni modo, via, iure et forma, quibus melius fieri potuit, et in fine meum signum apposui consuetum in testimonium omnium et singulorum premissorum.</p>
                    <p>Et ego Ualentinus Gemmii quondam Scolarii de Uiterbio, alme urbis prefecti auctoritate notarius et iudex ordinarius et nunc uicarius prefati domini episcopi, predictis omnibus et singulis, dum discuterent per prefatum dominum episcopum et clericos et dum conderentur et constituerentur, una cum predicto ser Iacobo publico notario interfui ipsasque omnes et singulas constituciones suprascriptas cum aliquibus remissis de mandato prefati domini episcopi et omnium clericorum predictorum ac eciam dicti ser Iacobi, qui de publicacione et scriptura ipsarum constitucionum fuit rogatus tunc circa alia impedita [52], propter quod non potuit ipsas constituciones scribere et legere ac eciam coram dictis clericis publicare, de ipsius mandato, uoluntate et rogamine ac eciam ipso ser Iacobo presente, audiente, uidente et intelligente et ad fidem supra meam subscriptam se manu propria cum apposicione sui consueti sigilli subscribente, scripsi, legi, recitaui et publicaui, presentibus, uolentibus et mandantibus tam dicto domino episcopo, quam eciam omnibus et singulis clericis supra nominatis et scriptis, quam eciam dicto ser Iacobo et testis suprascriptis et quam pluribus aliis rogantibus me de scriptura et publicacione ipsarum una cum dicto ser Iacobo notario suprascriptus.</p>
                    <p>Et ideo ad maiorem roboris firmitatem et ad fidem omnium predictorum mea manu propria hic in fine me subscripsi et in fine meum signum apposui consuetum.</p>
                </div>
                <div>
                    <head>Footnotes</head>
                    <p>[1] Constituciones… Sutrina preceduto da Iesus</p>
                    <p>[2] preceduto da spazio bianco</p>
                    <p>[3] promouer[i]</p>
                    <p>[4] [i]n</p>
                    <p>[5] da continuo corretto da altra mano</p>
                    <p>[6] expedi[t]</p>
                    <p>[7] […]entium</p>
                    <p>[8] forse [uol]entium o, meno bene, [presum]entium</p>
                    <p>[9] s[e]</p>
                    <p>[10] s[i]bi</p>
                    <p>[11] ot[tine]nt</p>
                    <p>[12] lupi rapaces aggiunto da altra mano</p>
                    <p>[13] [et]</p>
                    <p>[14] dant[es]</p>
                    <p>[15] [iterato]</p>
                    <p>[16] corretto da altra mano su q(uod)</p>
                    <p>[17] mutuatium nel ms.</p>
                    <p>[18] qui- sormontato da titulus</p>
                    <p>[19] su rasura</p>
                    <p>[20] steterit nel ms.</p>
                    <p>[21] -ti corretto su -tus</p>
                    <p>[22] su correzione di altra parola principiata</p>
                    <p>[23] v- corretta su d-</p>
                    <p>[24] depennato</p>
                    <p>[25] ncessitate nel ms.</p>
                    <p>[26] segue il segno °‾°</p>
                    <p>[27] su rasura</p>
                    <p>[28] pro[uisinorum]</p>
                    <p>[29] su rasura</p>
                    <p>[30] su rasura</p>
                    <p>[31] du- aggiunto da altra mano</p>
                    <p>[32] centum… prouisinorum di lettura incerta</p>
                    <p>[33] reserua[ta]</p>
                    <p>[34] […]</p>
                    <p>[35] perpetrass nel ms.</p>
                    <p>[36] aggiunto in interlinea da altra mano</p>
                    <p>[37] forse per qui non</p>
                    <p>[38] Q- con asta tagliata</p>
                    <p>[39] cle clerici nel ms.</p>
                    <p>[40] preceduto da tempore depennato</p>
                    <p>[41] aggiunto da altra mano</p>
                    <p>[42] aggiunto a margine</p>
                    <p>[43] -ii corretto su -ium</p>
                    <p>[44] h aggiunta da altra mano</p>
                    <p>[45] aggiunto da altra mano</p>
                    <p>[46] corretto da altra mano su seruanta</p>
                    <p>[47] i aggiunta da altra mano</p>
                    <p>[48] dal segno per con- corretto</p>
                    <p>[49] su correzione</p>
                    <p>[50] lettura incerta</p>
                    <p>[51] lettura incerta</p>
                    <p>[52] lettura incerta</p>
                </div>
            </div>
        </body>
    </text>
</root>
