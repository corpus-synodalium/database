<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Cologne</title>
                <recordID>1316</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1266-05-21</origDate>
                <dateNotes/>
                <origPlace>Cologne</origPlace>
                <diocese>Cologne</diocese>
                <province>Cologne</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1316</p>
                <p>Year: 1266</p>
                <p>Month: 5</p>
                <p>Day: 21</p>
                <p>Circa: None</p>
                <p>DatingNotes: None</p>
                <p>Place: Cologne</p>
                <p>Diocese: Cologne</p>
                <p>Province: Cologne</p>
                <p>CountryModern: Germany</p>
                <p>Latitude: 50.94257</p>
                <p>Longitude: 6.958976</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Engelbert II</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Hartzheim, III, 617-31</p>
                <p>EditionOther: Mansi 23, cols 1131-1156</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN NOMINE DOMINI.</p>
                    <p>AMEN.</p>
                    <p>ENGILBERTUS, DEI GRACIA, SANCTE COLONIENSIS ECCLESIE ARCHI-EPISCOPUS, SACRI IMPERII PER ITALIAM ARCHI-CANCELLARIUS.</p>
                    <p>QUamuis ad manutenendam ac defendendam immunitatem, et ad conseruandum ius et libertatem Ecclesiarum ipsarum, et Ecclesiasticarum personarum, et eorum, qui in sortem Domini sunt uocati, plurima tam canonica, quam legalia edita sint statuta, et diuerse eciam a diuersis nostris Predecessoribus ac Maioribus super hoc prouisiones emanarint: tamen quia excresente malicia quorundam, zelum Dei non habentium, noua grauamina, exacciones et adinuenciones prauas et detestabiles, contra Ecclesiam Dei et Ecclesiasticas personas machinantium, ipsa Ecclesia per statuta, et prouisiones huiusmodi, a suis oppressionibus, quas patitur a diuersis, nullatenus subleuatur;</p>
                    <p>Nos considerantes, quod contra diuersas et innumerabiles tribulaciones et iniurias, quas a nonnullis [1] qui nomen Domini in uacuum recipere non formidant, et solo nomine se gloriantur Christianos [2] Ecclesiis, et Ecclesiasticis personis frequenter, et maxime modernis temporibus inferuntur, paucissimi, immo nulli eciam Ecclesie deuotorum se opponunt, licet ex debito omnes ad hoc sint obligati, et maxime locorum moderatores et iudices seculares, qui ex Imperiali eciam constitucione ad ulciscendum Ecclesiarum et Ecclesie Ministrorum iniurias in sacrilegos sunt adstricti, non exspectato, quod ab eis ulcio iniuriarum exposcatur: propter quod contingit, malos in malo plus animari, et Ecclesiam, cum non sit, qui consoletur eam, sentire in rebus et personis multiplex detrimentum:</p>
                    <p>Uolentes itaque incursibus malorum, se erigentium ex aduerso contra Ecclesiam Dei, et Ecclesiasticam libertatem, coercicione, qua possumus, obuiare, saluis et in suo robore duraturis constitucionibus et ordinacionibus Predecessorum nostrorum, per quas Ecclesiis, et Ecclesiasticis personis in suis libertatibus est prospectum, quas nos innouamus et approbamus, et precipimus per nostram ciuitatem et Diocesim inuiolabiliter obseruari: saluis eciam iuribus Prelatorum et Ecclesiarum consuetudinibus, licitis et honestis eleccionibus, tam in Prelaturis, quam aliis beneficiis, correccionibus, et ordinacionibus, ac aliis libertatibus hucusque in Ecclesiis habitis et seruatis: que omnia et singula ipsis Ecclesiis et Ecclesiasticis personis confirmamus, et firma ac illibata uolumus permanere: de communi consilio et assensu Capituli nostri, et omnium Prelatorum, et Ecclesiarum, et Cleri ciuitatis, et Diocesis Coloniensis, et ad illorum sollicitam instanciam, ut presumptorum coerceatur audacia, et possint uiri Ecclesiastici tuti inter improbos Diuinis obsequiis feruentius insudare. [3]</p>
                </div>
                <div>
                    <head>Capitulum 1</head>
                    <p>Contra eos, qui manus in Clericos uel personas Ecclesiasticas iniiciunt temere uiolentas.</p>
                    <p>Statuimus, ut sacrilegi, qui, suadente diabolo, Dei timore postposito, manus iniiciunt in Clericum, uel alias personas Ecclesiasticas et religiosas temere uiolentas, et ex hoc incidunt in excommunicacionis sentenciam canonis iam prolati, per frequentem denunciacionem, et communionis denegacionem, reconciliacionis graciam querere, et de offensa satisfacere compellantur: cum de inieccione huiusmodi constiterit per facti euidenciam, uel publicam famam, uel aliam fidem, coram loci ordinario faciendam per iuramentum iniuriam passi, si fuerit persona honesta et fide digna: uel per testes in loco, in quo sacrilegi domicilium habuerint, et in quo sacrilegium committitur, si committens Dominus loci fuerit, cessetur a Diuinis: et ipsi sacrilegi per omnes Ecclesias Conuentuales, et Parochiales, ac Capellas ciuitatis Coloniensis [5] si iniuria in ciuitate committatur [6] singulis diebus Dominicis et Festiuis excommunicati publice et nominatim, si eorum nomina sciri poterunt, alioquin in genere nuntientur.</p>
                    <p>Si iniuria extra ciuitatem committatur, scilicet denuntientur per omnes Ecclesias conuentuales, parochiales, ac capellas Decanatus illius, uel eciam Archi-Diaconatus, in quo hoc contingit.</p>
                    <p>Ita tamen, quod nihilominus ad denunciacionem eorundem pro ipso forefacto ubicunque commisso, et intra ciuitatem, et extra, ultra procedatur per loci Ordinarium, prout hoc uisum fuerit, expedire.</p>
                    <p>Si uero dicti sacrilegi, per mensem huiusmodi denunciacionem sustinuerint, minime satisfacientes, ex tunc singulis diebus Dominicis et Festiuis, campanis pulsatis et candelis extinctis, per Ecclesias conuentuales, parochiales, et capellas, ut proxime dictum est, denuntientur excommunicati, et ab omnibus arctius euitandi, donec leso, nobis, et Ecclesie satisfecerint competenter, et euidenter, et auctoritate Apostolica absolucionis beneficium consequantur.</p>
                    <p>Quod si per dimidium annum in excommunicacione perstiterint, huiusmodi denunciacionibus uilipensis, si laici nobiles fuerint, huiusmodi sacrilegium committentes, terra eorum et districtus, si eos habuerint, ipso facto Ecclesiastico suppositi sint interdicto: quod nullatenus relaxetur, nisi de commisso fuerit legitime satisfactum.</p>
                    <p>Si autem fuerint alii, quam nobiles; Domini terre, in quorum districtibus manent, ex tunc moneantur per loci Ordinarium, ut dictos sacrilegos compellant per bonorum, que in suis habent districtibus, subtraccionem uel quemcunque alium modum, ut ipsi sacrilegi satisfaciant, et absolucionis beneficium requirant.</p>
                    <p>Et si ipsi Domini in hoc negligentes fuerint, ex tunc per loci Ordinarium excommunicentur: quod si sutinuerint animo indurato usque ad annum, ex tunc terra eorum Ecclesiastico sit supposita interdicto.</p>
                    <p>Saluis penis contra delinquentes huiusmodi et participantes constitutis, ad quas procedatur nihilominus, prout hoc uisum fuerit, expedire.</p>
                </div>
                <div>
                    <head>Capitulum 2</head>
                    <p>Contra incendiarios et effractores Ecclesiarum, et Monasteriorum, et Bonorum Ecclesiasticorum.</p>
                    <p>Contra incendiarios autem et effractores Ecclesiarum, et Monasteriorum, cum ipso facto sint excommunicati, eodem modo procedi statuimus et mandamus, adiicientes, ut si habuerint terram uel districtium, illa post tres menses a tempore perpetrati criminis Ecclesiastico supposita sit interdicto.</p>
                    <p>Cum autem incendiarii aliarum rerum et bonorum Ecclesiarum et Monasteriorum, sint tanquam sacrilegi excommunicandi: statuimus, ut tales moneantur nominatim [7] si eorum nomina sciri potuerint, alioqui in genere [8] per Ordinarium loci, in quo committi contingit huiusmodi forefactum, ut intra septem dies a die monicionis satisfaciant: alioqui idem Ordinarius extunc sine dilacione ipsos excommunicet, et excommunicatos denuntiet, et faciat denunciari in locis, ubi hoc uisum fuerit expedire, ita quod nisi intra quindenam a tempore excommunicacionis et denunciacionis satisfecerint, extunc singulis diebus Dominicis et Festiuis, campanis pulsatis, et candelis extinctis, per omnes Ecclesias conuentuales, parochiales, et capellas ciuitatis [9] si in ciuitate contingit [10] seu Decanatus uel Archi Diaconatus illius loci, excommunicati publice nuntientur, sicut de incendiariis Ecclesiarum est premissum.</p>
                    <p>Et si per sex menses in excommunicacione contumaciter perstiterint, si habent districtus, illi sint extunc interdicti: aliorum autem, districtus non habentium, Domini moneantur, et procedatur sicut superius, de iniectoribus manuum continetur.</p>
                </div>
                <div>
                    <head>Capitulum 3</head>
                    <p>Contra uiolatores immunitatum et dotium Ecclesiarum.</p>
                    <p>Statuimus item de his, qui uiolant Ecclesiarum immunitates seu dotes, ut uiolatores huiusmodi, uidelicet, qui hominem de immunitate seu dote extraxerint, uel aliam rem abstulerint, uel modo alio eam presumpserint uiolare, quos tanquam sacrilegos in his scriptis excommunicamus, simili modo, quo diximus de incendiariis bonorum Ecclesiarum, publice excommunicati denuntientur.</p>
                    <p>Et si plures fuerint, uel iudex secularis sit, qui huiusmodi uiolenciam fecerint, locus, in quo tales domicilium habuerint, sit ipso facto interdictus.</p>
                    <p>Et in loco, ubi immunitas lesa est, cessetur a Diuinis.</p>
                </div>
                <div>
                    <head>Capitulum 4</head>
                    <p>Contra raptores et inuasores bonorum Ecclesiarum et Ecclesiasticarum personarum.</p>
                    <p>Atque ad reprimendum importunam presumpcionem raptorum, predonum, et inuasorum bonorum ac rerum Ecclesiarum, Monasteriorum, et Ecclesiasticarum personarum: statuimus, ut quilibet locus, seu Parochia nostre ciuitatis uel Diocesis, ad quem uel ad quam ipsi raptores, predones uel inuasores peruenerint, seu preda, spolium uel rapina deducta fuerint, uel ubi prede ipsius emptor fuerit, ipso facto sit Ecclesiastico suppositus interdicto: et quamdiu ibi fuerit, cessetur penitus a Diuinis.</p>
                    <p>Et si per triduum ibi steterint, licet extunc recesserint, uel ad alia loca se transtulerint, uel preda seu spolium alias deductum fuerit; nihilominus Parochia seu locus, in quo triduo manserint, uel ubi preda consumpta fuerit, maneat per duos menses interdictus, nisi medio tempore fuerit satisfactum.</p>
                    <p>Predones autem, raptores et inuasores huiusmodi et eorum receptatores ac adiutores, nec non et predarum emptores, per Ordinarium moneantur nominatim, si eorum nomina sciri poterunt, alioqui in genere, ut intra triduum post monicionem, ipsam predam, spolium uel rapinam restituant, et condigne satisfaciant: alioqui tanquam sacrilegi, sentenciam excommunicacionis, quam nunc ferimus in his scriptis, extunc incurrant ipso facto, et excommunicati per locorum Ordinarios, et eorum Plebanos nuntientur: in qua excommunicacione, si satisfaccione neglecta durauerint per quindenam, extunc per omnes Ecclesias conuentuales et parochiales Decanatus illius, in quo rapina committitur, et ubi ipsi sacrilegi domicilium habent, uel eciam [11] si opus fuerit [12] ciuitatis et aliorum locorum campanis pulsatis, et candelis accensis usque ad satisfaccionem condignam nuntientur excommunicati singulis diebus Dominicis et festiuis.</p>
                    <p>Quod si per annum in excommunicacione contumaciter perstiterint, extunc subiaceant penis expressis superius contra eos, qui manus in Clericos iniiciunt uiolentas, et secundum hoc, ut ibi diximus, procedatur.</p>
                </div>
                <div>
                    <head>Capitulum 5</head>
                    <p>Contra detentores seu subtractores decimarum.</p>
                    <p>Item cum sacrilegi censeantur, quod iniuriose subtrahunt, uel auferunt tributa egentium animarum, uidelicet decimas ad hoc a Domino institutas, ut sint cibus in Domo Dei, et eas Ecclesiis, quibus debentur, non persoluunt, surreptores multorum bonorum, que ex iusta solucione decimarum solent, Domino largiente, omnibus euenire, et incitatores sterilitatis, pestilentie, tempestatis, et aliorum malorum, que frequenter eueniunt ex subtraccione earumdem: statuimus, ut huiusmodi sacrilegi, ac detentores et raptores decimarum, tam noualium, quam aliarum [13] quos nos in his scriptis excommunicamus [14] per omnes Ecclesias Parochiales nostre ciuitatis et Diocesis per totum circulum cuiuslibet anni, quolibet mense, uno die Dominico uel festiuo campanis pulsatis et candelis extinctis, excommunicati publice et districte per Rectores Ecclesiarum nuntientur.</p>
                    <p>Et nihilominus ad ulteriora procedatur per loci ordinarium, si uisum fuerit expedire.</p>
                </div>
                <div>
                    <head>Capitulum 6</head>
                    <p>Contra Nobiles, in expedicionibus damna personis Ecclesiasticis [15] in curtibus earum inferentes.</p>
                    <p>Statuimus item, quod quicunque nobiles, uel alii ad prelia, uel ad alias expediciones processuri, iacuerint in grangiis, curtibus, seu possessionibus uel bonis Ecclesiarum, uel Ecclesiasticarum personarum uel Monachorum cuiuscunq; ordinis, aut fecerint ibidem damna uel rapinas, nisi intra mensem post monicionem, a Capitulo et Prioribus Coloniensibus, qui presentes fuerint, faciendam, de damnis, rapinis et iniuriis irrogatis satisfaciant lesis et damnum passis, ipso facto sint excommunicati excommunicacione, quam in ipsos ferimus in his scriptis: et excommunicati publice usque ad satisfaccionem condignam, ubi et quando expedire uidebitur, nuntientur.</p>
                    <p>Et ulterius crescente contumacia contra eos procedatur, sicut contra bonorum Ecclesiarum inuasores superius est expressum.</p>
                </div>
                <div>
                    <head>Capitulum 7</head>
                    <p>Contra illos, qui se de bonis Clericorum siue in uita, siue in morte intromittunt.</p>
                    <p>Statuimus item, ut nullus laicus, cuiuscunque dignitatis uel condicionis existat, de bonis Clericorum siue in uita siue in morte se intromittat: sed quilibet Clericus de bonis suis, sicut in uita ita, et in morte testamentum suum faciendi, et de rebus suis disponendi per se uel per alios, quibus hoc commiserit, liberam habeat facultatem.</p>
                    <p>Et alios, qui contra hoc statutum de bonis et rebus Clericorum decedentium, ausu sacrilego se ingesserint, nisi sint ipsorum Clericorum manufideles, seu ultimarum executores uoluntatum, ex nunc sentencia excommunicacionis innodamus.</p>
                    <p>Et per locorum Ordinarios precipimus excommunicatos publice nunciari, donec ablata restituerint, et alias satisfecerint competenter.</p>
                    <p>In qua excommunicacione, si per mensem perstiterint, ex tunc contra eos, tanquam inuasores bonorum [16] Ecclesiarum, procedatur.</p>
                </div>
                <div>
                    <head>Capitulum 8</head>
                    <p>Ut bona Clericorum transeant sine telonio libera et absoluta.</p>
                    <p>Statuimus eciam, ut bona Ecclesiarum et Ecclesiasticarum personarum ciuitatis et Diocesis Coloniensis, sint et maneant in omni loco, tam in ciuitate, quam extra, et transeant tam in terris, quam in aquis absque telonio et qualibet exaccione, et sine omni impedimento libera et penitus absoluta.</p>
                    <p>Si qui uero contra hoc uenire presumpserint, contra ipsos tanquam contra inuasores, et raptores bonorum Ecclesiarum, de quibus supradictum est, procedatur.</p>
                </div>
                <div>
                    <head>Capitulum 9</head>
                    <p>Ne Clerici uel Religiosi trahantur ad iudicium seculare.</p>
                    <p>Item cum Clerici uel Religiosi coram iudicio seculari non debeant in causam trahi, suo uel Ecclesie, uel alicuius alterius nomine, nec a laicis contra eos sentencia dictari; hoc fieri sub interminacione excommunicacionis [17] quam ferimus in his scriptis [18] firmiter prohibemus: statuentes, ut si laicus Clericum uel Religiosum ad forum traxerit seculare, idem laicus omnino cadat a causa: et nihilominus per Ordinarium ipsius excommunicatus denuntietur publice usque ad satisfaccionem condignam.</p>
                    <p>Preterea Iudex secularis et scabini loci, in quo contingit hoc, per Ordinarium ipsius loci moneantur, ut de tali se causa nullatenus intromittant: penitus desistendo et reuocando intra triduum, si in aliquo occasione huiusmodi in preiudicium ipsius Clerici uel Religiosi est processum.</p>
                    <p>Alioqui ipsi iudices et scabini per eundem Ordinarium sine dilacione qualibet excommunicantur, excommunicati publice usque ad condignam satisfaccionem nuntientur.</p>
                    <p>In qua excommunicacione si per quindenam perdurauerint, locus ille sit ex tunc Ecclesiastico suppositus interdicto: quod non relaxetur, nisi prius sufficienter sit satisfactum passo iniuriam, ac nobis et Ecclesie.</p>
                    <p>Et iudicatum, si quod contra ipsum Clericum et Religiosum est factum, et si quid aliud subsecutum est, sit penitus reuocatum.</p>
                </div>
                <div>
                    <head>Capitulum 10</head>
                    <p>Contra Clericos, qui personas Ecclesiasticas racione bonorum suorum uocant ad iudicium seculare.</p>
                    <p>Si uero Clericus Clericum in foro seculari, suo uel Ecclesie, uel alterius cuiuscunque nomine in causam traxerit, causam amittat.</p>
                    <p>Et si monitus ab Ordinario, in continenti non destiterit, ac intra septem dies non satisfecerit in causam tracto, nobis et Ecclesie competenter; ab officio uel beneficio sit suspensus ipso facto, donec satisfecerit competenter.</p>
                    <p>Et si in suspensione huiusmodi durante, se ingesserit beneficio uel officio, ab eodem Ordinario excommunicetur, et excommunicatus publice nuntietur.</p>
                    <p>Et si in huiusmodi contumacia et excommunicacione per tres septimanas permanserit, ex tunc beneficio, si quod habet, cum cura, uel sine cura, ipso facto sit priuatus, et ad idem beneficium nihilominus inhabilis ad rehabendum existat.</p>
                    <p>Si uero beneficium aliquod non habuerit, sit inhabilis ad habendum.</p>
                    <p>Contra iudicem uero et scabinos, qui se de huiusmodi iudicio uel causa intromiserint, procedatur sicut superius in proximo capitulo est expressum.</p>
                </div>
                <div>
                    <head>Capitulum 11</head>
                    <p>Contra eos, qui Clericos occasione quacunque ad forum seculare traxerint.</p>
                    <p>Item damnamus, et sub interminacione anathematis prohibemus detestabile statutum, immo errorem, a quibusdam laicis contra libertatem Ecclesiasticam introductum, uidelicet, ut si laicus causam habet contra Clericum, uel Ecclesiam conuentualem, seu Monasterium, seu quamcunque aliam domum religiosam, idemque Clericus uel Ecclesia possessiones uel alia bona habet in districtu iudicis secularis, laicus ipse, uel iudex compellit Clericum, uel Ecclesiam coram seculari iudicio litigare racione possessionum uel bonorum eorundem.</p>
                    <p>Et ipse iudex secularis diem assignat Clerico uel Ecclesie ad litigandum coram eo: ad quem si non uenerit, sicut nec tenetur, uel ueniens coram eo noluerit litigare; bonis suis priuat eundem, plurimas alias abusiones in his et consimilibus committendo: statuimus in hoc casu idem tam contra actorem, quam iudicem et scabinos, obseruari, quod diximus de Clerico Clericum trahente ad iudicium seculare.</p>
                    <p>Et iudicibus ipsis et scabinis huiusmodi factum non reuocantibus, et alias non satisfacientibus competenter intra biduum post monicionem ab Ordinario faciendam, locus, ubi hoc contingit, Ecclesiastico sit suppositus interdicto.</p>
                    <p>Quo durante per quindenam, superior, siue Dominus illius iudicis et scabinorum, moneatur per Ordinarium, ut tale forefactum procuret reuocari, et faciat intra septem dies post ipsam monicionem emendari.</p>
                    <p>Alioqui contra ipsum superiorem siue Dominum procedatur, prout in statuto contra iniectores manuum in Clericos, de Nobilibus et Dominis est expressum.</p>
                </div>
                <div>
                    <head>Capitulum 12</head>
                    <p>Ut similiter contra occupantes et arrestantes bona Ecclesiarum procedatur.</p>
                    <p>Et eodem modo statuimus contra occupantes, seu seculari iudicio arrestantes bona Ecclesiarum uel Ecclesiasticarum personarum, siue religiosarum procedi et idem obseruari.</p>
                </div>
                <div>
                    <head>Capitulum 13</head>
                    <p>Ut Iudices Ecclesiastici et Prelati Ecclesiarum, laicis contra Clericos causam habentibus iusticiam faciant expeditam.</p>
                    <p>Ne uero laici occasionem habeant de defectu iustitie contra Clericos querulandi, statuimus sub pena excommunicacionis firmiter precipientes, ut Prelati seu Ordinarii Clericorum et Ecclesiarum, laicis contra ipsos Clericos uel Ecclesias causam habentibus faciant [19] cum requisiti fuerint [20] secundum consuetudinem capitulorum, si fuerit in Ecclesia collegiata: et alias de Clericis, non existentibus de collegio, secundum ius scriptum uel consuetudinarium, iusticiam expeditam.</p>
                </div>
                <div>
                    <head>Capitulum 14</head>
                    <p>Contra impedientes et turbantes celebraciones Sanctarum Synodorum.</p>
                    <p>Statuimus eciam, ut Prelati et ordinarii iudices nostre ciuitatis et Diocesis, in terminis eorum iurisdiccioni subiectis, Synodum suam [21] qui ad hoc tenentur [22] obseruent per se uel per alios, congruis temporibus, ab ipsis Prelatis, prout expedire uiderint, prefigendis, et que corrigenda uel reformanda occurrunt, corrigant et reforment: et omnes in Ecclesia illa et Parochia, in qua Synodus celebranda fuerit, quandocunque eis fuerit denunciata, ad Ecclesiam et Synodum ueniant obedienter, et iura Synodalia obseruent reuerenter, non obstante aliqua occasione uel consuetudine contraria, quam corruptelam reputamus et penitus reprobamus.</p>
                    <p>Soli tamen nobiles excipiantur, qui ad nostram Synodum noscuntur specialiter pertinere.</p>
                    <p>Si qui uero laicorum contra hoc uenire presumpserint, et in hoc mandato ipsius Prelati, siue Ordinarii non obediuerint, sentenciam excommunicacionis [23] quam in his scriptis in ipsos ferimus [24] ipso facto uel omissione incurrant, et excommunicati singulis diebus Dominicis et festiuis per Plebanos eorum et alios, prout hoc Prelato ipsi expedire uidebitur, usque ad satisfaccionem condignam publice nuntientur.</p>
                    <p>Si uero multitudo Parochie fuerit in causa, seu in culpa, locus ille, in quo Synodum uel iura Synodalia impediri contingit, sit ipso facto Ecclesiastico suppositus interdicto: quod non relaxetur, nisi de hoc satisfactum fuerit competenter.</p>
                    <p>Nobilibus uero, ne huiusmodi Synodos uel iura Synodalia impediant, sub pena excommunicacionis late sententie firmiter prohibemus.</p>
                </div>
                <div>
                    <head>Capitulum 15</head>
                    <p>Ut Prelati iurisdiccione sua libere utantur, in terminis eorum iurisdiccioni subiectis.</p>
                    <p>Sed ne delicta, seu commissa subditorum maneant impunita, et ex hoc tribuatur audacia delinquendi: statuimus, ut Prelati in terminis eorum iurisdiccioni subiectis sua iurisdiccione libere utantur, tam in correccione, quam in iudicio, et animaduersione, ac aliis, que ad hoc uidebuntur expedire: nec in his alter ab altero impediatur, sed iuuetur.</p>
                    <p>Et si alique sententie a Prelato in suum subditum propter ipsius excessus prolate fuerint, ille sententie ab aliis Prelatis inuiolabiliter usque ad satisfaccionem condignam obseruentur, et eciam execucioni, si opus fuerit, demandentur.</p>
                </div>
                <div>
                    <head>Capitulum 16</head>
                    <p>Ut Iudices Ecclesiastici fraudem in iudiciis suis non committant.</p>
                    <p>Item statuimus, ut Iudices Ecclesiastici in iudiciis, siue causis officium suum [25] solum Deum et iusticiam pre oculis habentes [26] fideliter exequantur.</p>
                    <p>Et si scienter per graciam, uel per sordes aliquam partium in causis contra iusticiam leserint, preter penas a iure statutas quibus subiaceant [27] ipso facto incurrant sentenciam excommunicacionis, a nobis latam in his scriptis: et nihilominus per superiorem contra eos, si opus fuerit, ad grauiora procedatur.</p>
                </div>
                <div>
                    <head>Capitulum 17</head>
                    <p>Ne Iudices Ecclesiastici se de causis, ad forum seculare spectantibus, intromittant.</p>
                    <p>Statuimus et hoc, ut de causis ad forum seculare spectantibus Iudices Ecclesiastici se nullatenus intromittant: sed quam cito inter litigantes de hoc exceptum fuerit coram ipsis Iudicibus Ecclesiasticis, et ostensum, sicut de iure fuerit faciendum, causam ad iudicem secularem remittere non postponant.</p>
                </div>
                <div>
                    <head>Capitulum 18</head>
                    <p>Contra impedientes Ecclesiasticorum Iudicum iurisdiccionem et execucionem sentenciarum.</p>
                    <p>Ne uero iurisdiccionem Iudicum Ecclesiasticorum, siue Ordinarii fuerint, siue delegati, a secularibus iudicibus uel personis impediri, et ex hoc [28] sicut a pluribus intentatur [29] dissolui contingat neruum Ecclesiastice discipline: statuimus, ut nullus secularium, siue nobilis fuerit, siue alter qualiscunque, Ecclesiasticorum Iudicum iurisdiccionem in citacionibus, monicionibus, denunciacionibus, execucionibus, ac aliis modis, quibus iurisdiccio Ecclesiastica exercetur, per se, uel per alium impediat aliquatenus uel retardet: et qui contra hoc ausu temerario uenire presumpserit, et monitus ab Ordinario, uel delegato, intra septem dies a tempore monicionis facte non destiterit omnino, nec reuocauerit, si quid in preiudicium premissorum attentauerit, sentenciam excommunicacionis [30] quam in his scriptis ferimus in huiusmodi presumptores [31] incurrat ipso facto.</p>
                    <p>Quam excommunicacionem, si per quindecim sequentes dies contumaciter sustinuerit, extunc, si Nobilis, aut Dominus est, terra ipsius et districtus, si quem habet, sit ipso facto Ecclesiastico suppositus interdicto.</p>
                    <p>Et nihilominus in loco, ubi faciens impedimentum predictum, uel procurans, domicilium habet, cessetur a Diuinis, quousque impedimentum sit reuocatum, et alias legitime satisfactum.</p>
                </div>
                <div>
                    <head>Capitulum 19</head>
                    <p>Contra eos, qui Clericos non sine uiolenta manuum inieccione capiunt et detinent.</p>
                    <p>Quia uero in tantam uesaniam plerumque prorumpit quorundam peruersitas peruersorum, ut ausu sacrilego Clericos et Ecclesiasticas personas non sine uiolenta manuum inieccione damnabiliter capere, et captiuos execrabiliter detinere non formident: statuimus, ut Clericorum captiuatores, quicunque fuerint, aut cuiuscunque dignitatis aut condicionis, cum omnibus, consilium, auxilium, opem uel operam adhibentibus, per omnes Ecclesias conuentuales, parochiales, et capellas ciuitatis et Diocesis Coloniensis [32] cum ipso facto excommunicacione canonis sint ligati [33] excommunicati nominatim, si eorum nomina sciri poterunt, alioqui in genere, publice denuntientur, donec captiuus sit liberatus, et de forefacto fuerit leso, Nobis et Ecclesie satisfactum: et si intra octo die post huiusmodi denunciacionem captiuus non fuerit liberatus, extunc iidem captiuatores cum adhibentibus consilium, auxilium, opem et operam, ut predictum est, nominatim, quorum nomina sciri potuerint, alioqui in genere, singulis diebus Dominicis et Festiuis, campanis pulsatis, et candelis extinctis, per easdem Ecclesias et Capellas excommunicati solenniter [34] et publice nuntientur.</p>
                    <p>Idemque obseruetur, si captiuo liberato, non fuerit leso, Nobis et Ecclesie intra mensem satisfactum.</p>
                    <p>Et nihilominus euitentur, donec per auctoritatem Apostolicam absoluantur.</p>
                </div>
                <div>
                    <head>Capitulum 20</head>
                    <p>Processus forma contra eosdem.</p>
                    <p>Statuimus eciam, quod in omni loco, uidelicet ciuitate, oppido, castro seu municione, uel villa, uel alio quocunque nomine uocetur, ubi Clericus captiuus fuerit adductus, receptus, uel detentus, eodem die cum illuc deductus, receptus uel detentus fuerit, et quam diu ibidem exstiterit, cessetur penitus a Diuinis, et sit ipse locus ipso facto Ecclesiastico suppositus interdicto.</p>
                    <p>Et si per triduum ibidem manserit captiuus, nec fuerit liberatus, locus ipse, quamuis postmodum captiuus de eodem fuerit deductus, nihilominus maneat interdictus, donec captiuus liberetur, et modo premisso fuerit satisfactum.</p>
                    <p>Ut sic tam Nobiles, quam Magnates, ac eciam populares cum plebe, contra malefactores et sacrilegos huiusmodi ex Diuinorum carencia prouocati, consurgant, ad liberacionem illius, qui ausu sacrilego captiuus detinetur, auxilium prestituri.</p>
                </div>
                <div>
                    <head>Capitulum 21</head>
                    <p>Si propter captiuitatem Clerici, locus aliquis per mensem manserit interdictus.</p>
                    <p>Item si propter captiuitatem, uel detencionem Clerici captiui, locus, ubi detinetur; uel ubi captiuans habet domicilium, per mensem unum manserit interdictus, ita quod Clericus liberatus non fuerit, nec alias satisfactum: ex tunc interdictum ipsum, ad totum Decanatum, in quo locus ille consistit, extendatur, et sit ipse Decanatus totus interdictus.</p>
                </div>
                <div>
                    <head>Capitulum 22</head>
                    <p>Si Decanatus per quindenam maneat interdictus.</p>
                    <p>Et si huiusmodi interdicto durante per quindenam, Clericus captiuus non fuerit liberatus, extunc, si nobilis fuerit, uel potens, uel alius quicunque habens terram, iurisdiccionem uel districtum, qui Clericum captiuauit, uel detinet, terra et districtus eius, ubicumque fuerit, Ecclesiastico subiaceant interdicto.</p>
                    <p>Et idem interdictum eademque pena obseruetur, si Dominus, aut nobilis, aut alius quicumque, in cuius districtu uel iurisdiccione captiuans, uel detinens Clericum, quamuis ab alio captiuatum, habuerit domicilium uel receptaculum, monitus ab Ordinario loci, intra quindenam a die monicionis facte, ipsum Clericum non procurauerit liberari.</p>
                </div>
                <div>
                    <head>Capitulum 23</head>
                    <p>Si captiuantes Clericum per duos menses excommunicati fuerint.</p>
                    <p>Sed et postquam captiuans Clericum, uel detinens captiuatum, per duos menses in excommunicacione perstiterit, Clerico non liberato, omnis locus, ad quem captiuans uel detinens peruenerit, uel quia transierit, ibidem comedendo uel bibendo, sit per continuum sequens triduum interdictus.</p>
                    <p>Sic et per septem sequentes dies sit interdictus, ubi ipsum contigerit pernoctare.</p>
                </div>
                <div>
                    <head>Capitulum 24</head>
                    <p>Ne filii uel filie Clericos captiuantium et per annum excommunicatorum, ad ordines, uel ad beneficia Ecclesiastica admittantur.</p>
                    <p>Porro si captiuans Clericum uel Religiosum, uel detinens ac sacrilegus, huiusmodi penis supradictis uilipensis, congrua satisfaccione neglecta, per annum unum in excommunicacione huiusmodi perdurare animo presumpserit indurato siue obstinato: statuimus, ut nulli de filiis et filiabus, fratribus et sororibus, seu filiis uel filiabus fratrum uel sororum, usque ad tertium gradum inclusiue in linea descendenti et collaterali, et illi eciam, qui ad huiusmodi captiuitatem opem uel operam impenderit, uel captiuum Clericum in suis domiciliis detinuerint, ad ordines seu beneficia, aut eciam Prelaturas admittantur: cum ex delicto Parentum, ipso facto reddantur inhabiles ad huiusmodi consequenda: sub pena excommunicacionis late sententie statuentes et mandantes examinatoribus Clericorum, Capitulis, Patronis, et Archi-Diaconis, ac Prelatis, ut nullum ex talibus ad ordines admittant: Capitula nullum ex eis ad Prebendam eligant, Patroni nullum ex eis presentent: Archi-Diaconi ac Prelati tales non inuestiant ullo modo.</p>
                    <p>Alioqui Capitula, Patroni et Archi-Diaconi, ac Prelati ipso facto, ius suum amittant ea uice, et ad proximum superiorem deuoluatur.</p>
                    <p>Examinatores uero et Archi-Diaconi aliquem ex talibus scienter ad ordines uel beneficia admittentes, ipso facto sentenciam excommunicacionis incurrant.</p>
                    <p>Idem de filiabus, sororibus et filiabus sororum et filiarum predictarum, usque ad gradum predictum, statuimus obseruandum, ut in claustris uel coenobiis cuiuscunque ordinis nullatenus admittantur.</p>
                    <p>Idem eciam, quo ad exclusionem huiusmodi, in filiis, filiabus, nepotibus et neptibus eorum, qui Ecclesias uel Monasteria incenderint, si per annum in excommunicacione, neglecta satisfaccione, perstiterint contumaciter, contra tales statuimus obseruandum.</p>
                </div>
                <div>
                    <head>Capitulum 25</head>
                    <p>Ut feuda Ecclesiastica ab his, qui per annum contumaciter excommunicacionem sustinuerint, ad Ecclesias reuertantur.</p>
                    <p>Feuda eciam, siqua predicti sacrilegi ab Ecclesiis uel Ecclesiasticis Personis tenuerint, post lapsum anni, per quem excommunicacionem sustinuerunt, ad Ecclesias et Personas Ecclesiasticas libere reuertantur, ita ut si ipsi sacrilegi ultra se de huiusmodi feudis ingesserint, contra eos tanquam inuasores bonorum Ecclesie procedatur.</p>
                </div>
                <div>
                    <head>Capitulum 26</head>
                    <p>Mitigaciones pro fratribus et sororibus, ac aliis personis facte, si se uoluerint intra annum canonice expurgare.</p>
                    <p>Uolentes nihilominus, ut fratres et sorores, filii et filie fratrum et sororum, et alii in linea collaterali gradus supradicti, qui sacrilegis et excommunicatis huiusmodi in suis maleficiis non assistunt, nec adstiterunt, et ad ipsa maleficia opem uel operam, aut fauorem non impenderunt, nec impendunt, sine culpa eorum, aut sine causa non grauentur ex maleficiis aliorum: statuimus, ut iidem fratres et sorores, filii et filie fratrum et sororum, et alie persone linee collateralis, penis supradictis, quoad exclusionem ab ordinibus, et beneficiis, et prelaturis huiusmodi non subiaceant, nec adstringantur [35] eisdem, si intra eundem annum coram Nobis aut Capitulo, et Prioribus Coloniensibus, se canonice expurgauerint, quilibet quarta manu, quod predictis sacrilegis huiusmodi maleficiis consilio uel auxilio, ope uel opera non adstiterint, et iuramento corporali firmauerint, quod eis ulterius non adstabunt.</p>
                </div>
                <div>
                    <head>Capitulum 27</head>
                    <p>Si Clericum in alia Diocesi capi, uel in ista captum, ad aliam Diocesim deduci contingat.</p>
                    <p>Statuimus item, ut si Clericum Coloniensis ciuitatis aut Diocesis, in alia Diocesi capi contingat, uel in nostra ciuitate aut Diocesi captum ad aliam Diocesim deduci uel transferri, quod per Capitulum et Priores Colonienses, et alia Capitula, ad liberacionem captiui, et ad procedendum contra sacrilegum illius Diocesis, qui in hoc culpabilis fuerit, apud loci Diocesanum affectuose laboretur, prout uisum fuerit expedire.</p>
                </div>
                <div>
                    <head>Capitulum 28</head>
                    <p>Contra occisores et mutilatores Clericorum.</p>
                    <p>De occisoribus et mutilatoribus Clericorum, et Clericos in captiuitate usque ad mortem detinentibus, seu alias enormiter ledentibus: statuimus, ut per omnes Ecclesias conuentuales, parochiales et capellas ciuitatis et Diocesis Coloniensis, ipsi occisores, et mutilatores, et omnes opem et operam seu consilium ad hoc adhibentes, singulis diebus Dominicis et Festiuis, campanis pulsatis, et candelis extinctis, nominatim, quorum nomina sciuntur, alioqui in genere, excommunicati denuntientur ab omnibus arctius euitandi, donec sufficienter satisfecerint, et a Sede Apostolica redierint absoluti.</p>
                    <p>Preterea locus omnis, ad quem uenerint, sit interdictus, quamdiu ibi fuerint: et per sequens triduum, si ibi biberint uel comederint: et per septem sequentes dies, ubi eos pernoctare contigerit.</p>
                    <p>Ceterum si nobiles fuerint, uel alii, terram et iurisdiccionem, uel districtum habentes, et intra tres menses a tempore perpetrati sceleris, ad arbitrium Nostrum, aut Capituli, et Priorum Colonensium non satisfecerint, terra eorum et districtus ex tunc sit ipso facto, Ecclesiastico suppositus interdicto: et feuda, seu officia, uel possessiones, si quas habent ab Ecclesiis et Ecclesiasticis personis, amittant, et ad Ecclesias, a quibus eas habuerint, reuertantur, ita, quod ipsorum sacrilegorum heredes ad feuda huiusmodi uel aliqua alia ab Ecclesiis, uel Ecclesiasticis personis descendencia, nunquam in perpetuum amittantur.</p>
                    <p>De quibus, si ultra se ingesserint, contra eos procedatur tanquam bonorum Ecclesiarum inuasores, prout superius est, expressum.</p>
                    <p>Et hoc eciam in aliis personis, que non sunt nobiles, feuda habentibus, uolumus obseruari.</p>
                    <p>Preterea si Domini terre, in quorum districtibus manent, uel domicilium habent, uel ubi tam enorme scelus commissum extiterit, tam nefarios, sacrilegos et nefandos, in suis districtibus sustinuerint, et contra eos ad bonorum priuacionem et proscripcionem de terra, non processerint, contra ipsos Dominos tanquam contra consentientes malo huiusmodi, monicione premissa, procedatur.</p>
                </div>
                <div>
                    <head>Capitulum 29</head>
                    <p>Contra occisores Clericorum, per annum in excommunicacione existentes.</p>
                    <p>Si autem intra annum absolucionem a Sede Apostolica impetrare, et alias congrue satisfacere neglexerint, statuimus, ut ex tunc nullus filiorum aut nepotum eorundem sacrilegorum, ad ordines uel ad beneficium Ecclesiasticum, uel dignitatem usque ad quartum gradum, admittatur.</p>
                    <p>Et idem fiat de filiabus et neptibus eorundem.</p>
                    <p>Et si quis eos uel eas admiserint, incurrant penas, que superius de filiis et nepotibus Clericos captiuantium, sunt expresse.</p>
                </div>
                <div>
                    <head>Capitulum 30</head>
                    <p>Contra eos, qui minas intulerint personis Ecclesiasticis de corpore, uel de rebus.</p>
                    <p>Uolentes item malo, antequam eueniat, quantum possumus obuiare: statuimus, ut si quis Ecclesiastice persone minas intulerit de corpore, uel de rebus: et monitus a iudice Ordinario, ipsam personam Ecclesiasticam non assecurauerit, a tempore monicionis intra septem dies, ab ipso Ordinario ex tunc excommunicetur, et excommunicatus publice nuntietur, donec assecuret ipsam personam Ecclesiasticam, et de ea coram suo iudice accipiat racionem.</p>
                </div>
                <div>
                    <head>Capitulum 31</head>
                    <p>Contra eos Clericos, qui sacrilegium in Clericos committere non uerentur.</p>
                    <p>Cum uero magnum sit scandalum et plerisque laicis [36] qui alioqui Clericis sunt infesti [37] similia committendi existat quamplurimum incentiuum, quod Clerici in Clericos sacrilegium committere non uerentur: statuimus, ut Clericus uel Canonicus iniiciens manus uiolentas in Clericum uel Ecclesiam suam uel aliam, aut Ecclesiasticam personam spolians, uel uiolenciam in immunitate committens, uel bona eorum seculari iudicio occupans, uel ad aliquod horum, consilium seu auxilium, uel operam dans, pro huiusmodi inieccione in continenti per omnes Ecclesias et Capellas ciuitatis et Diocesis excommunicatus nuntietur.</p>
                    <p>Et cum de aliis constiterit per euidenciam uel famam publicam, uel iuramentum, iniuriam, uel damnum passi, si fuerit persona fide digna, uel per fidem testium summarie faciendam, per Ordinarium moneatur, ut intra septem dies a tempore monicionis facte, de forefacto perpetrato satisfaciat competenter: alioqui a nobis excommunicatus excommunicacione quam ferimus in his scriptis [38] ex tunc per omnes Ecclesias ut suprascriptum est [39] publice nuntietur.</p>
                    <p>Quod si intra quindecim dies non satisfecerit, ex tunc nuntietur, campanis pulsatis, et candelis extinctis, singulis diebus Dominicis et festiuis excommunicatus.</p>
                    <p>Quod si per annum in huiusmodi excommunicacione perstiterit, ex tunc omnibus beneficiis Ecclesiasticis, siqua habuerit, ipso facto sit priuatus.</p>
                    <p>Et illi, ad quos pectat beneficiorum ipsorum collacio, ea conferant intra mensem: alioqui per Superiorum ex tunc conferantur.</p>
                    <p>Et nihilominus sit inhabilis ad aliqua alia consequenda.</p>
                </div>
                <div>
                    <head>Capitulum 32</head>
                    <p>Contra Clericum, qui occasione alicuius questionis Clericum captiuauerit.</p>
                    <p>Si autem Clericus Clericum occasione alicuius questionis, quam habeat, captiuauerit, uel ad capiendum ipsum, consilium auxilium uel operam adhibuerit: statuimus, ut causam amittat ipso facto, et excommunicatus publice, ut de aliis captiuatoribus premissum est, nuntietur: et si intra septem dies liberacionem ipsius captiui non procurauerit, ac intra alios quindecim dies leso, nobis, et Ecclesie non satisfecerit, ex tunc omnibus beneficiis Ecclesiasticis, si que habet, sit ipso facto priuatus, et inhabilis in perpetuum ad aliquod beneficium consequendum.</p>
                    <p>Et si ille, ad quem collacio beneficiorum huiusmodi pertinuerit, intra mensem non de eis ordinauerit, ea aliis uel alii conferendo, collacio ac ordinacio eorundem ad proximum Superiorem sit ipso facto deuoluta.</p>
                    <p>Si uero beneficium non habuerit, sit inhabilis in perpetuum ad aliquod obtinendum.</p>
                    <p>Preterea omnis locus, ad quem huiusmodi sacrilegus peruenerit, uel ubi biberit, aut comederit, aut pernoctauerit, sit ipso facto interdictus eo modo, sicut de laicis captiuatoribus Clericorum est premissum.</p>
                </div>
                <div>
                    <head>Capitulum 33</head>
                    <p>[40] Contra Clericos, qui mutilant, uel occidunt Clericum.</p>
                    <p>Statuimus eciam, ut Clericus occidens uel mutilans Clericum, uel eum usque ad mortem captiuum detinens, sit ipso facto ab omnibus beneficiis Ecclesiasticis habitis, et a spe habendorum penitus destitutus, et excommunicatus in omnibus Ecclesiis, ut superius dictum est, nuntietur: locis, ad que uenerit, uel ubi biberit, comederit, aut pernoctauerit, ut superius dictum est, suppositis ipso facto Ecclesiastico interdicto: et nihilominus ad alias personas per nos aut Capitulum et Priores Colonienses, sicut opus fuerit, procedatur.</p>
                </div>
                <div>
                    <head>Capitulum 34</head>
                    <p>De litigantibus super una prebenda in aliqua Ecclesia Diocesis Coloniensis.</p>
                    <p>Quum uero plerumque contingat, quod uacante prebenda in aliqua Ecclesia ciuitatis uel Diocesis Coloniensis, in qua duo uel plures auctoritate Sedis Apostolice, uel Legatorum eius, aut quauis alia auctoritate, ius se asserunt habere, et per executores suos, seu quoscunque alios se procurant mitti in possessionem corporalem prebende ipsius, cuius occasione missionis, de huiusmodi prebenda contendentes bona, res, et iura ipsius Ecclesie tam intra immunitatem, quam extra, indifferenter rapiunt, et inuadunt, seu per seculare iudicium occupari, uel arrestari procurant, sentencias excommunicacionis in certas personas de capitulo, et suspensionis in capitulum, nihilominus a suis executoribus fulminari facientes, propter quod in rebus et personis tam spiritualibus, quam in temporalibus Ecclesie non modicum detrimentum sustinent et iacturam: statuimus, ut cum in aliqua Ecclesia casus huiusmodi emerserit, Decanus et Capitulum illius Ecclesie auctoritate huiusmodi constitucionis sibi faciant literas authenticas et instrumenta, quibus sic contendentes uti uoluerint pro iure suo, hinc inde a partibus exhiberi, et conuocatis Capitulo et prioribus Coloniensibus, qui presentes fuerint, et haberi commode potuerint, per eos ad hoc uocatis iurisperitis, qui uisi fuerint expedire, per quos huiusmodi questio et discordia decidatur, et eorum discussioni seu sententie stetur, et inuiolabiliter obseruetur.</p>
                    <p>Et si Capitulum et Priores propter difficultatem iuris uel alias causas legitimas, questionem huiusmodi decidere non poterunt, nec decidunt, causam eandem ad curiam Domini Pape decidendam transmittant, prefigentes partibus terminum competentem, quo se conspectui Pape representent, cum omnibus suis monumentis et documentis iusticiam recepture.</p>
                    <p>Causa uero et questione huiusmodi durante, medietas fructus prebende uacantis in usus cedat Ecclesie, et reliqua pars alicui idonee persone, que deseruiat in ordine, quem defuncti prebenda requisierit, deputetur: et siqua partium sentenciam pro se in curia habuerit, et in causa euicerit, fructus eiusdem prebende de mandato Domini Pape Capitulo presentato, cessante occasione qualibet, ministretur.</p>
                    <p>Si qua uero partium, litterarum suarum copiam facere, et hoc statutum subire contumaciter renuerit, et de sua potencia uel malicia confisa, bona Ecclesie inuadere ac rapere temere et irreuerenter, Dei timore postposito, presumpserit, contra ipsam partem, tanquam contra raptorem bonorum Ecclesie, ut supradictum est, procedatur.</p>
                    <p>Statuimus eciam, ut hec non solum ad futura huiusmodi negocia, sed eciam ad presencia et preterita a tempore eleccionis nostre [41] extendantur.</p>
                </div>
                <div>
                    <head>Capitulum 35</head>
                    <p>Ne aliquis Clericus sacrilegis, excommunicatis, aut usurariis assistat, uel eos defendat.</p>
                    <p>Cum saluis penis statutis tam in iure Canonico, quam civili et coercicione nostre ordinarie potestatis contra iniuriatores Ecclesiarum, et personarum Ecclesiasticarum, predictis modis et aliis, qui ad hoc uidebuntur expedire, prouiderimus procedendum: statuimus, ut personis quibuscunque, qui manus in Clericos aut Religiosos iniiciunt, uel alias spoliant et capiunt, aut in aliquo supradictorum modorum uel excessuum contra Ecclesias uel Ecclesiasticas personas excesserint, seu sententiis excommunicacionis, suspensionis, aut interdicti, aut aliis modis supradictis se inuoluerint, Clerici, siue in dignitate constituti, siue alii, uel eciam aduocati, consilio, uel auxilio in aperto, uel in occulto non assistant: et qui contra uenerint uerbo uel facto, sentenciam excommunicacionis [42] quam in eos ferimus in his scriptis [43] incurrant ipso facto, et excommunicati publice, qui de hoc conuicti fuerint, uel confessi, usque ad satisfaccionem condignam nuntientur: et si publice pro huiusmodi personis presumpserint in iudicio postulare, earum iniurias defendendo, et moniti ab eorum Ordinariis, non destiterint, excommunicati publice, tanquam illi, quorum excessus uel iniurias nituntur defendere, nuntientur, et alias eciam contra eos, si opus fuerit, procedatur.</p>
                    <p>Idem statuimus fieri de his, qui usurariis manifestis assistunt patrocinio, uel defendunt eosdem.</p>
                </div>
                <div>
                    <head>Capitulum 36</head>
                    <p>Ne Clerici Capellani nobilium excommunicatorum cum ipsis Dominis suis ultra mensem permaneant.</p>
                    <p>Statuimus, ut Clerici seu Capellani Dominorum suorum, aut nobilium, uel aliarum personarum, qui fuerint propter aliquem predictorum excessuum, sentencia excommunicacionis innodati, Dominis suis in huiusmodi iniuriis consilium uel auxilium uerbo uel facto non impendant: alioqui se nouerint eadem excommunicacione inuolutos.</p>
                    <p>Preterea ipsos Dominos suos modis, quibus poterunt inducant, ut de eis, pro quibus excommunicati existunt, satisfaciant, et ad reconciliacionem sancte Matris Ecclesie reuertantur: quod si intra mensem eosdem Dominos suos ad hoc inducere nequiuerint, ex tunc omnino recedant ab eisdem, nec eis communicent: alioqui ipsos Clericos seu Capellanos, qui ultra id cum Dominis suis permanserint, et eis communicauerint, maiori excommunicacione in [44] his scriptis late sententie innodamus, et precipimus eos per locorum Ordinarios, excommunicatos publice nunciari.</p>
                    <p>In qua excommunicacione si per duos menses contumaciter perdurauerint, et a Dominis suis non recesserint ex tunc ipso facto omnibus beneficiis Ecclesiasticis, cum cura uel sine cura, que habent, sint priuati: et eadem beneficia per illos, ad quorum collacionem pertinent, aliis personis idoneis intra mensem conferantur: alioqui ex tunc per Superiorem proximum conferantur, et nihilominus sint inhabiles ad alia beneficia obtinenda.</p>
                </div>
                <div>
                    <head>Capitulum 37</head>
                    <p>Contra eos, qui sentenciam excommunicacionis damnabiliter uilipendunt.</p>
                    <p>Cumque nonnulli sentenciam excommunicacionis damnabiliter uilipendant, statuimus, ut quicunque excommunicatus, et in Parochia sua denunciatus, per annum in ipsa excommunicacione perstiterit, et de hoc fides facta fuerit, per litteras excommunicatoris [45] quas sufficere uolumus in hac parte, si fuerit Ordinarius, et alias per aliam fidem sufficientem [46] si huiusmodi fuerit nobilis, uel alius habens terram uel districtum, illa terra uel districtus per Ordinarium loci, super hoc requisitum, ab excommunicatore uel actore, Ecclesiastico sine difficultate supponatur interdicto.</p>
                    <p>Et si fuerit alius quam nobilis, Dominus temporalis seu iudex, in cuius districtu excommunicatus manserit, seu domicilium habuerit, moneatur per Ordinarium ipsius, ut compellat ipsum excommunicatum redire ad Sancte Matris Ecclesie unitatem.</p>
                    <p>Alioqui idem Dominus siue iudex, per ipsum Ordinarium excommunicacionis sentencia percellatur.</p>
                </div>
                <div>
                    <head>Capitulum 38</head>
                    <p>Contra computrescentes in excommunicacione ultra annum, quomodo procedendum.</p>
                    <p>Ipsi autem excommunicati, cum per annum in excommunicacione perstiterint, in Synodis accusentur, tanquam clauium Ecclesie contemptores, et satisfacere compellantur, adhibito eciam, si opus fuerit, auxilio brachii secularis.</p>
                </div>
                <div>
                    <head>Capitulum 39</head>
                    <p>Ut Prelati, et quelibet Ecclesiastice persone, ad obseruacionem statutorum istorum fideliter teneantur.</p>
                    <p>Quia uero omnibus per statuta huiusmodi paterna solicitudine intendimus prouidere, ut uidelicet quies procuretur Ecclesiis et Ecclesiasticis personis, et pacis turbatores pene formidine cohibeantur a peccatis, precipimus, et mandamus sub pena excommunicacionis, ut statuta ipsa ab omnibus tam Ecclesiasticis, quam secularibus personis inuiolabiliter obseruentur: statuentes, ut Capitulum, Prelati, Archi-Diaconi, Prepositi, Decani capitulorum, et alia capitula, et singuli de capitulis, Decani Christianitatum, Rectores Ecclesiarum et Capellarum, nec non et Uicarii, et omnes Clerici ciuitatis et Diocesis Coloniensis ad obseruacionem sentenciarum predictarum, scilicet excommunicacionis, suspensionis, et interdicti, ad earum execucionem, quandocunque et quotiescunque opus fuerit, et aliquod forefactorum predictorum committi contigerit in ciuitate aut Diocesi Coloniensi, omni fraude et dolo penitus exclusis, fideliter teneantur.</p>
                    <p>Si quis autem Prelatus in his remissus fuerit, et ex parte Ecclesie, uel persone iniuriam, uel damnum passe, tercio requisitus ad execucionem premissorum, prout in superioribus continentur, per se uel alium procedere neglexerit, sentenciam suspensionis a nobis latam in his scriptis, incurrat ipsa omissione: quam scilicet suspensionis sentenciam si per octo dies in negligencia perdurando sustinuerit, ex tunc incurrat excommunicacionis sentenciam, a nobis latam in his scriptis.</p>
                    <p>Et nihilominus contra eum ad ulteriora per Nos, de consilio Capituli et Priorum Coloniensium, procedatur.</p>
                </div>
                <div>
                    <head>Capitulum 40</head>
                    <p>Contra Clericos in execucionibus sentenciarum remissos, et sentencias ipsas debito modo non seruantes.</p>
                    <p>Hebdomadarii item in Ecclesiis conuentualibus, Plebani, Rectores seu Prouisores Parochialium Ecclesiarum et Capellarum ciuitatis et Diocesis Coloniensis, qui in suis Ecclesiis seu Capellis illos, qui ex aliquibus causis, de quibus supradictum est, excommunicacionem inciderint, uel iuris uel hominis; et fuerint ut premissum est [47] excommunicati nunciandi, denunciare omiserint, ipsa omissione se sciant excommunicacionis sentenciam, in his scriptis a nobis latam, incurrisse, et poterunt deposicionis periculum formidare, si Diuinis se ingesserint sic ligati: ita ut, nisi celeri satisfaccione sibi prospexerint, monicione premissa a suis Ordinariis, priuentur beneficiis que habent, et illa aliis personis idoneis per eos, ad quorum spectant collacionem conferantur.</p>
                </div>
                <div>
                    <head>Capitulum 41</head>
                    <p>Contra eos, qui in loco interdicto celebrauerint.</p>
                    <p>Si quis autem Sacerdos in loco propter captiuitatem Clerici uel propter spolium Ecclesie uel Ecclesiastice persone, uel propter aliquam aliarum causarum predictarum interdicto, celebrauerit, et sic irregularis, in continenti non destiterit, aut intra quindecim dies non satisfecerit nobis et Ecclesie, ex tunc incurrat ipso facto excommunicacionis sentenciam, quam in huiusmodi presumptores ferimus in his scriptis.</p>
                    <p>In qua excommunicacione si per quindecim dies contumaciter perdurauerit negligens satisfacere: ex tunc sit ipso facto omnibus beneficiis Ecclesiasticis, que habet, destitutus:</p>
                    <p>Et si illi, ad quos beneficiorum huiusmodi collacio pertinuerit, ea aliis personis non contulerint intra mensem, eorum collacio ad proximum superiorem deuoluatur.</p>
                    <p>Si uero beneficium Sacerdos non habuerit, huiusmodi sit post tempus predictum inhabilis in perpetuum ad aliquod obtinendum.</p>
                </div>
                <div>
                    <head>Capitulum 42</head>
                    <p>Ut percepto forefacto, statim cessetur a Diuinis, ne quis per crassam ignoranciam possit excusari.</p>
                    <p>Ceterum ne aliquis Prelatus, Archi-Diaconus, Prepositus, Decanus Capitulorum et Christianitatum, aut Rector Ecclesie uel Capelle, per crassam ignoranciam ab obseruacionibus predictarum sentenciarum se ualeat excusare, cum difficile sit singulari denunciacione singulorum auribus inculcari captiuacionem Clerici uel spolium Ecclesie uel Ecclesiastice persone, aut aliud quodcunque forefactum, propter quod loca aliqua contingit esse interdicta, sicut superius in pluribus locis est expressum: statuimus ut Prelati, Archi-Diaconi, Prepositi, Decani, et Rectores, seu Uicarii, quam cito captiuitas Clerici uel spolium, aut aliquod forefactum de quibus est supra dictum [48] ad eorum noticiam, uel fama deferente, uel alio quocunque modo peruenerit, statim cessent a Diuinis, ubi hoc iuxta premissa fuerit faciendum, et ad obseruacionem et excusacionem dictarum sentenciarum per se uel per alios teneantur: alioqui non obstante excusacione crasse ignorantie, penis et sententiis subiaceat supradictis.</p>
                </div>
                <div>
                    <head>Capitulum 43</head>
                    <p>Ut hec statuta ad personas Ecclesiasticas cuiuscunque ordinis extendantur.</p>
                    <p>Statuimus eciam, ut ad Monasteria et bona eorum, et ad Monachos, et alias religiosas personas cuiuscunque ordinis, ciuitatis et Diocesis Coloniensis, huiusmodi statuta extendantur.</p>
                    <p>Et Monachorum Prelati, et Monachi, ac alie persone religiose ad obseruacionem et execucionem teneantur eorundem.</p>
                    <p>Et si alique persone religiose, cuiuscunque ordinis existant, se uoluerint occasione alicuius priuilegii, ab execucione seu obseruacione statutorum istorum tueri uel excusare, predictorum statutorum auxilio non iuuentur.</p>
                </div>
                <div>
                    <head>Capitulum 44</head>
                    <p>Ut hec statuta, ne aliquem latere possint tam in Capitulis, quam in aliis locis, sepius publicentur.</p>
                    <p>Statuimus item et mandamus in uirtute sancte Obedientie, ut hec eadem statua per omnes Ecclesias conuentuales et parochiales et capellas ciuitatis et Diocesis Coloniensis, singulis annis, ne aliquem latere possint, sepius publicentur, et in Capitulis rurabus perlegantur.</p>
                </div>
                <div>
                    <head>Capitulum 45</head>
                    <p>Ut nomina sacrilegorum posita in registro sepius recitentur.</p>
                </div>
                <div>
                    <head>Explicit</head>
                    <p>Et nomina eorum, qui contra Ecclesias seu personas Ecclesiasticas aliquo modorum supradictorum excesserint, uel deliquerint, statim, cum hoc factum fuerit, ponantur in registro, et sepius recitentur in publico, ut sciri possit ex qualitate facti, et eius circumstantiis, nec non ex dilacione satisfaccionis, qualiter sit contra excedentes et delinquentes huiusmodi procedendum, nec deleantur eorum nomina, nisi congrua satisfaccione precedente.</p>
                    <p>Si quid uero dubii aut difficultatis super premissis emerserit, hoc Nobis, Capitulo et Prioribus Coloniensibus reseruamus declarandum.</p>
                    <p>Nos uero, Capitulum, Prelati, et alia Capitula maioris et aliarum Ecclesiarum ciuitatis et Diocesis Coloniensis, plenam in Domino fiduciam obtinentes, quod per Statuta huiusmodi Ecclesiis et Monasteriis, et personis tam Ecclesiasticis quam Religiosis, in spiritualibus et temporalibus prouisum sit, et debeat prouideri, ad obseruacionem eorundem statutorum, bona fide, omni fraude et dolo exclusis, firmiter obligamus, sigilla Ecclesiarum nostrarum eisdem statutis in testimonium apponentes.</p>
                    <p>Datum anno Domini Millesimo, ducentesimo, sexagesimo sexto, sexto Idus Maii.</p>
                </div>
                <div>
                    <head>Footnotes</head>
                    <p>[1] open round brackets here.</p>
                    <p>[2] close round brackets here.</p>
                    <p>[3] paragraph ends with comma.</p>
                    <p>[5] open round brackets here.</p>
                    <p>[6] close round brackets here.</p>
                    <p>[7] open round brackets here.</p>
                    <p>[8] close round brackets here.</p>
                    <p>[9] open round brackets here.</p>
                    <p>[10] close round brackets here.</p>
                    <p>[11] open round brackets here.</p>
                    <p>[12] close round brackets here.</p>
                    <p>[13] open round brackets here.</p>
                    <p>[14] close round brackets here.</p>
                    <p>[15] Ed. Eeclesiasticis</p>
                    <p>[16] Ed. boborum</p>
                    <p>[17] open round brackets here.</p>
                    <p>[18] close round brackets here.</p>
                    <p>[19] open round brackets here.</p>
                    <p>[20] close round brackets here.</p>
                    <p>[21] open round brackets here.</p>
                    <p>[22] close round brackets here.</p>
                    <p>[23] open round brackets here.</p>
                    <p>[24] close round brackets here.</p>
                    <p>[25] open round brackets here.</p>
                    <p>[26] close round brackets here.</p>
                    <p>[27] &quot;quibus subiaceant&quot; printed in round brackets.</p>
                    <p>[28] open round brackets here.</p>
                    <p>[29] close round brackets here.</p>
                    <p>[30] open round brackets here.</p>
                    <p>[31] close round brackets here.</p>
                    <p>[32] open round brackets here.</p>
                    <p>[33] close round brackets here.</p>
                    <p>[35] &quot;nec adstringantur&quot; unclear.</p>
                    <p>[36] open round brackets here.</p>
                    <p>[37] close round brackets here.</p>
                    <p>[38] &quot;quam ferimus in his scriptis&quot; printed in round brackets.</p>
                    <p>[39] &quot;ut suprascriptum est&quot; printed in round brackets.</p>
                    <p>[40] heading wrongli numbered 43 in printed text.</p>
                    <p>[41] Ed. noste</p>
                    <p>[42] open round brackets here.</p>
                    <p>[43] close round brackets here.</p>
                    <p>[44] Ed. in in</p>
                    <p>[45] open round brackets here.</p>
                    <p>[46] close round brackets here.</p>
                    <p>[47] &quot;ut premissum est&quot; printed in round brackets.</p>
                    <p>[48] &quot;de quibus est supra dictum&quot; printed in round brackets.</p>
                </div>
            </div>
        </body>
    </text>
</root>
