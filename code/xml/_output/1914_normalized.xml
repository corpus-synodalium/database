<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Albi</title>
                <recordID>1914</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1254</origDate>
                <dateNotes/>
                <origPlace>Albi</origPlace>
                <diocese>Albi</diocese>
                <province>Bourges</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1914</p>
                <p>Year: 1254</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Albi</p>
                <p>Diocese: Albi</p>
                <p>Province: Bourges</p>
                <p>CountryModern: France</p>
                <p>Latitude: 43.928889</p>
                <p>Longitude: 2.146389</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, cols. 829-852</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: 71 canons</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>MUltis episcopis et prelatis Narbonensis, Bituricensis, et Burdegalensis prouinciarum ad concilium celebrandum apud Albiam congregatis, de consilio et approbacione ipsorum, quedam pro exterminanda heretica prauitate ac roboranda fide catholica, quedam pro cleri honestate, duximus ordinanda.</p>
                    <p>CAPITULA.</p>
                </div>
                <div>
                    <head>Capitulum 1</head>
                    <p>Innerentes igitur, super negocio fidei, concilio precipue Tolosano, quibusdam pro causa et tempore demptis, additis, et mutatis: statuimus, ut archiepiscopi et episcopi in singulis parochiis, tam in ciuitatibus, quam extra, unum sacerdotem, et hominem unum loci, laicum bone fame, sine mora constituant, qui diligenter, fideliter, et frequenter inquirant hereticos in parochiis supradictis, domos singulas et cauernas subterraneas aliqua suspicacione notabiles perscrutando, et apprehensa seu adiuncta ipsis ecclesiis edificia, seu quecumque alia latibula, que omnia destrui precipimus, perquirendo: et si quos repererint hereticos, credentes, fautores, defensores, seu receptatores eorum, ne fugere possint cautela adhibita diligenti, archiepiscopo uel episcopo, et dominis locorum, seu famulis eorum, uel baiulis eorumdem, cum omni festinancia studeant intimare, ut animaduersione debita puniantur.</p>
                    <p>Sacerdotes autem et laici suprascripti iurent in manu archiepiscopi et episcopi, et loci domini, uel eius baiuli, quod omnia supradicta exequentur fideliter, postpositis amore, odio, et timore.</p>
                </div>
                <div>
                    <head>Capitulum 2</head>
                    <p>Et quoniam qui ad opus eligitur, extraneus non debet fieri a mercede: precipimus, ut pro quolibet heretico, quem sacerdos et laicus memorati, aut quilibet alius, captum reddiderint, unam marcam argenti, uel saltem uiginti solidos Turonenses, loci dominus in cuius iurisdiccione captus fuerit hereticus, capientibus infra octo dies de bonis ipsius heretici soluere teneatur.</p>
                </div>
                <div>
                    <head>Capitulum 3</head>
                    <p>Si uero de ipsius heretici bonis pecunia non poterit supradicta persolui, dominus loci et ipsius loci communitas, in quorum territorio captus fuerit, soluant eam infra terminum supra scriptum, ut sit ad capiendos ipsos hereticos efficaciter quilibet magis promptus.</p>
                    <p>Ad soluendam autem dictam pecuniam, prout superius continetur, dominus et loci communitas a loci diocesano uel ab inquisitoribus per censuram ecclesiasticam compellantur.</p>
                    <p>Super quo taliter se habeant, quod uideantur fidei zelatores.</p>
                    <p>Et hec omnia abbates et priores exempti in locis suis, que non sunt ordinario iure diocesano subiecta, similiter facere teneantur.</p>
                </div>
                <div>
                    <head>Capitulum 4</head>
                    <p>Soliciti eciam sint domini terrarum et baiuli eorumdem circa inquisicionem hereticorum in ciuitatibus, uillis, castris, domibus, latibulis, et nemoribus faciendam: et circa huiusmodi appensa, adiuncta, seu subterranea latibula, destruenda.</p>
                </div>
                <div>
                    <head>Capitulum 5</head>
                    <p>Statuimus eciam, Tolosanum concilium innouando, ut quicumque in terra sua de cetero permittat scienter hereticos commorari, siue propter pecuniam, seu propter aliam quamcumque causam, et inde confessus fuerit uel conuictus, amittat perpetuo totam terram suam, et ad faciendum inde quod debebit, sit in manu domini corpus eius.</p>
                    <p>Si autem de sciencia conuictus non fuerit, et approbata fuerit negligencia dissoluta, uel si frequenter in terra sua inueniantur heretici, aut super hoc fuerit diffamatus, ut defensor et fautor hereticorum ab omnibus censeatur.</p>
                </div>
                <div>
                    <head>Capitulum 6</head>
                    <p>Illam autem domum in qua fuerit inuentus hereticus diruendam decernimus, et locus ipse siue fundus confiscetur.</p>
                </div>
                <div>
                    <head>Capitulum 7</head>
                    <p>Baiulus eciam qui residet in loco contra quem presumitur uehementer, nisi contra hereticos ualde solicitus et diligens fuerit et intentus, amittat omnia bona sua: et deinceps nec ibi nec alibi ullum obtineat officium, seu aliquam baiuliam.</p>
                </div>
                <div>
                    <head>Capitulum 8</head>
                    <p>Ne autem innocentes pro nocentibus puniantur, aut quibuslibet propter aliquorum calumniam heretica prauitas impingatur: statuimus, ut quilibet in terra alterius possit libere hereticos inquirere ac capere, et locorum baiuli, eciamsi presentes fuerint domini, teneantur inquirentibus et capientibus bona fide prestare consilium, et auxilium, et fauorem.</p>
                </div>
                <div>
                    <head>Capitulum 9</head>
                    <p>Si uero aliqui heretici uestiti, heresi sponte dimissa reuersi fuerint ad catholicam unitatem, suum recognoscentes errorem: non remaneant in loco, in quo fuerant antea conuersati, si locus ille suspectus de heresi habeatur, sed collocentur in alio loco catholico, qui nulla sit heresis suspicione notatus.</p>
                </div>
                <div>
                    <head>Capitulum 10</head>
                    <p>Hereticis autem, quandocumque ad fidem catholicam fuerint conuersi, credentibus, fautoribus, defensoribus seu receptatoribus eorundem, nulla de cetero prorsus officia publica ab aliquibus committantur, nec ad aliquos actus legitimos admittantur, nisi per dominum Papam, uel eius legatum prius fuerint in integrum restitui.</p>
                </div>
                <div>
                    <head>Capitulum 11</head>
                    <p>Uniuersi tam mares quam femine, mares a decimoquarto anno supra, mulieres a duodecimo, abiurent omnem heresim extollentem se aduersus sanctam et catholicam et Romanam ecclesiam et fidem orthodoxam, quibuscumque nominibus censeantur.</p>
                </div>
                <div>
                    <head>Capitulum 12</head>
                    <p>Iurent eciam quod fidem catholicam quam Romana ecclesia tenet et predicat, tenebunt plenius et seruabunt, et credentes, fautores, defensores et receptatores hereticorum, et ipsos hereticos, intimabunt et manifestabunt diocesanis uel inquisitoribus heretice prauitatis.</p>
                    <p>Ita ut archiepiscopi, et episcopi, quando suam parochiam uisitant, iuramentum recipiant supradictum, uel cui hoc duxerint committendum, qui fidei articulos, et articulos eciam in ipso iuramento contentos, eis qui iurare debent prius explicent et exponant.</p>
                    <p>Nomina autem omnium uirorum ac mulierum in qualibet parochia conscribi faciant diligenter, et omnes coram ipso episcopo, archiepiscopo, seu coram illo cui hoc duxerint committendum, predictum prestent liberaliter iuramentum.</p>
                    <p>Et si aliquis absens fuerit, et post reditum, infra quindecim dies iuramentum non prestiterit memoratum, quod ex inspeccione nominum poterit apparere, suspectus de heresi habeatur.</p>
                </div>
                <div>
                    <head>Capitulum 13</head>
                    <p>Huiusmodi autem iuramentum singulis bienniis renouetur.</p>
                </div>
                <div>
                    <head>Capitulum 14</head>
                    <p>Porro Tolosano concilio [1] quo cauetur, quicumque fuerit de heresis infamia uel suspicione notatus, officio medici de cetero non utatur [2] addentes: statuimus, ut nullus medicus presumat de cetero practicare in terris heresis suspicione notatis, nisi prius de fide sua precipue, uita et moribus, fuerit a loci episcopo approbatus.</p>
                </div>
                <div>
                    <head>Capitulum 15</head>
                    <p>Inhibemus eciam ne prelati, barones et milites, seu quicumque domini terrarum, hereticis, credentibus, fautoribus, defensoribus seu receptatoribus eorumdem, baiulias seu administraciones terrarum suarum committant.</p>
                    <p>Sec nec eos nec aliquos de heresi diffamatos, uel quos crediderint de hoc esse suspectos, in sua familia, in suo consilio, aut consorcio habere uel retinere presumant.</p>
                </div>
                <div>
                    <head>Capitulum 16</head>
                    <p>Illos autem debent pro diffamatis habere, contra quos publica fama clamat, uel de quorum diffamacione apud bonos et graues coram loci episcopo legitime constiterit.</p>
                </div>
                <div>
                    <head>Capitulum 17</head>
                    <p>Precipimus quoque quod sacerdotes parochiales per se uel alios sepius studeant exponere populo, diebus Dominicis et festiuis, articulos fidei simpliciter ac distincte, ne uelamen ignorantie deinceps pretendere quisquam possit.</p>
                    <p>Et ad hoc idem in sua diocesi frequentibus et diligentius faciendum quilibet episcopus sit intentus: et cum per se non poterit, per alias honestas personas et discretas plane ac explicite fidem catholicam et ipsius articulos faciat predicari.</p>
                </div>
                <div>
                    <head>Capitulum 18</head>
                    <p>Quia comperimus quod propter ignoranciam articulorum fidei plurimi errauerunt: pueri quoque a septennio et supra, ad ecclesiam a parentibus adducantur diebus Dominicis et festiuis, ut in fide catholica instruantut, Credo in Deum, et Pater noster, et salutacionem B. Uirginis addiscant.</p>
                </div>
                <div>
                    <head>Capitulum 19</head>
                    <p>Precipimus autem quod heretici ac eorum credentes, fautores, defensores, et receptatores eorum, singulis diebus Dominicis publice excommunicentur in ecclesiis, pulsatis campanis et extinctis candelis: ac in omnibus ecclesiis, singulis diebus, in crepusculo omnes campane simul pulsentur in detestacionem criminis memorati.</p>
                </div>
                <div>
                    <head>Capitulum 20</head>
                    <p>Moneantur eciam comites, barones, et rectores, et consules, iurati, iudices, et bailiui ciuitatum et aliorum locorum, ac potestates alie seculares, quibuscumque fungantur officiis, quod promittant corporaliter prestito iuramento, quod fideliter et efficaciter contra hereticos et eorum complices adiuuabunt ecclesiam bona fide iuxta officium et posse suum: et quod de terris sue iurisdiccioni subditis uniuersos hereticos ab ecclesia denotatos, credentes, fautores, receptatores, et defensores eorum, pro uiribus exterminare curabunt.</p>
                    <p>Et hoc iuramentum de triennio in triennium renouetur.</p>
                    <p>Baiuli uero, consules, iudices et rectores, quoties de nouo fuerint instituti, prestent huiusmodi iuramentum, ad quod, si necesse fuerit, per diocesanum, per censuram ecclesiasticam compellantur omnes superius memorati.</p>
                </div>
                <div>
                    <head>Capitulum 21</head>
                    <p>Interim periculosis casibus occurrentes, statuimus ut singuli inquisitores omnia scripta Inquisicionis transcribi faciant, et translata de consensu legati a sede apostolica, si in ora fuerit, per diocesanum imponantur et seruentur in aliquo loco tuto.</p>
                    <p>De scriptis autem que super his fient, de cetero annis singulis ab omnibus Inquisicionibus idem fiat: ut scilicet duplicentur, scriptis, ut dictum est, tuto loco seruandis.</p>
                </div>
                <div>
                    <head>Capitulum 22</head>
                    <p>Et quoniam circa execucionem sentenciarum ipsorum inquisitorum reperiuntur aliqui negligentes: adherentes in his concilio Ualentino, statuimus quod moneantur comites et barones, consules, uicarii, iudices et bailiui ciuitatum, et aliorum locorum ac potestates alie seculares, per inquisitores, uel loci diocesanum, ut ipsorum sentencias cum omni diligencia exequantur.</p>
                    <p>Et si parere non curauerint infra prefixum eis terminum competentem, ad id ab ipso diocesano per censuram ecclesiasticam compellantur.</p>
                    <p>Et si nec se emendauerint, tam diocesanus, quam inquisitores, contra eos, clero ad hoc congregato et populo, tanquam contra defensores et fautores hereticorum sentencialiter procedere non postponant.</p>
                    <p>Et sentencia postquam lata fuerit contra eos, per ipsum qui eam tulit, uicinis episcopis publicetur, ut eam denuncient et obseruari faciant, et obseruent.</p>
                </div>
                <div>
                    <head>Capitulum 23</head>
                    <p>Ne autem Inquisicionis negotium per quorumcumque aduocatorum strepitum retardetur: prouidendo statuit dictum concilium Ualentinum, quod obseruari uolumus et mandamus, ut ab inquisitoribus seu prelatis non admittantur aliqui in ipsius Inquisicionis negocio aduocati.</p>
                    <p>Circa aduocatos uero hereticorum, constituciones contra hereticos promulgatas uolumus et precipimus obseruari.</p>
                </div>
                <div>
                    <head>Capitulum 24</head>
                    <p>De muris autem ipsis et immurandis celeriter faciendis statuendo mandamus, ut illi faciant ipsos muros, qui bona occupant eorundem, et fiant ubi diocesanus episcopus nouerit construendos.</p>
                    <p>In quibus muris arctis sic sint clausi, quod exire inde non ualeant ullo modo: quibus immuratis et immurandis prouideatur in necessariis secundum disposicionem prelati ab illis qui bona ipsorum tenuerunt.</p>
                    <p>Si uero non habeant ulla bona, dominus et loci communitas ubi inuenti fuerint, prouidere eis in necessariis non postponant: et ad hoc, si opus fuerit, a diocesano per censuram ecclesiasticam compellantur.</p>
                </div>
                <div>
                    <head>Capitulum 25</head>
                    <p>Statuimus insuper et mandamus, ut si per Inquisicionem reperiatur, aliquos defunctos fuisse hereticos tempore mortis sue, exhumentur, et eorum cadauer siue ossa publice comburantur, defensione legitima eorum heredibus renouata.</p>
                    <p>Pro iis autem quibus cruces, si uiuerent, essent imponende: ipsorum heredes, diocesani aut Inquisitorum arbitrio satisfacere compellantur.</p>
                </div>
                <div>
                    <head>Capitulum 26</head>
                    <p>Uolumus insuper et mandamus, ut temporales domini, ad occupandum et confiscandum bona immuratorum, et illorum qui relinquuntur curie seculari, exhumandorum quoque, a diocesano et ab inquisitoribus per censuram ecclesiasticam compellamur, cum ex eo, quod quibusdam de bonis ipsis aliquando gracia facta fuerit remanendi in ipsis nemoribus, aut non fugiendi eosdem, incentiuum eis prestitum fuerit, ut accepimus.</p>
                </div>
                <div>
                    <head>Capitulum 27</head>
                    <p>Denique cum plures intrent solitarii ad hereticos adhortandos, ut per testes nequeat hoc probari: concilii approbacione statuimus, ut si quis heretica prauitate suspectus, domum intrauerit, in qua hereticum esse sciat, absque alia probacione adhortasse hereticum uehementissime presumatur.</p>
                </div>
                <div>
                    <head>Capitulum 28</head>
                    <p>Porro qui citati legitime super crimine heresis, cum essent de heretica prauitate suspecti, contumaciter se absentant, nec uolunt coram diocesano uel inquisitoribus eos citantibus comparere; et sic latam in eos ab eisdem diocesano uel inquisitoribus excommunicacionis sentenciam per annum uel amplius uilipendunt: heretici condemnentur, eciamsi nihil probatum fuerit contra eos.</p>
                </div>
                <div>
                    <head>Capitulum 29</head>
                    <p>Omnes autem utriusque sexus postquam ad annos discrecionis peruenerint, confessionem peccatorum faciant in anno proprio sacerdoti, similiter alii de uoluntate illius iniunctam sibi pro uiribus penitenciam humiliter impleturi.</p>
                    <p>Ter quoque in anno, in natali Domini, Pascha, et Pentecoste, suscipiant eucharistie cum omni reuerencia sacramentum.</p>
                    <p>Ita quod confessio communionem precedat: nisi si, ob aliquam causam racionabilem, ad tempus ab eius recepcione abstinuerint de consilio proprii sacerdotis.</p>
                </div>
                <div>
                    <head>Capitulum 30</head>
                    <p>Item statuimus ut parochiani, dominus et domina cuiuslibet domus, diebus Dominicis teneantur ad ecclesiam uenire, audituri ibidem ex integro predicacionem et Diuinum officium, nec recessuri, nisi donec Missa compleatur.</p>
                    <p>Quod si alter illorum absens fuerit extra uillam, infirmitate uel alia causa racionabili impeditus, uel alter saltem uenire teneatur.</p>
                    <p>Quod si non fecerint, dummodo sint in villa presentes, nulla infirmitate uel alia causa racionabili detenti, saltem duodecim denarios usualis monete soluere quilibet teneatur: quorum medietas sit domini uille, et alia medietas ecclesie applicetur.</p>
                </div>
                <div>
                    <head>Capitulum 31</head>
                    <p>Et quoniam contemnere claues ecclesie, heretica prauitas est: tam canones quam alia concilia innouantes, districtim precipimus, ut excommunicati ab omnibus uitentur iuxta canonicas sancciones: firmiter statuentes, ut nullus comes uel baro, seu aliqua secularis potestas, multo minus nullus clericus uel prelatus, aliquem excommunicatum faciat suum iudicem, consiliarium, siue bailiuum.</p>
                    <p>Alioquin quicumque scienter contra hoc fecerit, minori excommunicacione ipso facto eum esse decernimus irretitum.</p>
                </div>
                <div>
                    <head>Capitulum 32</head>
                    <p>Adiicimus, quod si quis clericus, uel prelatus, alicui excommunicato scienter in mensa participare presumpserit, per unum mensem sit ei ecclesie ingressus interdictus.</p>
                    <p>Laicus uero simili modo excommunicato in mensa participans, per unum mensem ad Diuina officia nullatenus admittatur.</p>
                    <p>A quo interdicto clericus uel laicus, non nisi per episcopum; episcopus autem, si simile commiserit, non nisi per superiorem suum absolucionis beneficium ualeat obtinere.</p>
                </div>
                <div>
                    <head>Capitulum 33</head>
                    <p>Item circa episcopos excommunicacionum temerarios contemptores, quantum ad eos qui sunt in regno Francie, statutum Narbonensis concilii; quantum uero ad illos qui sunt extra regnum Francie, Ualentinum concilium obseruetur.</p>
                </div>
                <div>
                    <head>Capitulum 34</head>
                    <p>De excommunicatis autem in consules, potestates, rectores, assessores, baiulos, uel ad alia publica officia nullatenus assumendis; et illis qui tales scienter elegerint; nec non illis, qui contra excommunicatores, uel denunciatores excommunicacionum, statuta uana faciunt, seu precepta; ac de excommunicatis publice, qui se officiis ecclesiasticis ingerere pertinaciter non uerentur, nec inde uolunt recedere, a sacerdote moniti uel prelatis, et de interfectoribus clericorum: supradictum concilium Ualentinum seruari uolumus et mandamus.</p>
                </div>
                <div>
                    <head>Capitulum 35</head>
                    <p>Et quoniam excommunicacionis, interdicti, nec non suspensionis, sententie maturitate debita sunt ferende: constituciones bone memorie domini pape Innocentii IV.</p>
                    <p>Cum medicinalis, etc. quoniam periculosum, etc. solet a nonnullis, etc. in earum prolacionibus obseruentur.</p>
                </div>
                <div>
                    <head>Capitulum 36</head>
                    <p>Districte nihilo minus inhibemus, ne episcopus, uel prelatus, uel alius ad quem sentenciarum spectat absolucio predictarum, cum talibus sententiis iam satisfecerint, uel parati sunt satisfacere iuxta ecclesie arbitrium de offensis, pro solo actu absoluendi, quodcumque extorquere presumat.</p>
                </div>
                <div>
                    <head>Capitulum 37</head>
                    <p>Preterea inherentes Tolosano concilio, uolumus et precipimus, ut testamentum, uel ultima uoluntas cuiusque, in presencia semper catholicorum uirorum, et parochialis sacerdotis, uel alterius persone ecclesiastice de uoluntate ipsius parochialis presbyteri locum eius tenentis, condatur: presertim ut idem sacerdos, uel locum eius tenens, ualeat de isto testatore laudabile testimonium perhibere, et ne de ipso aliqua infidelitatis suspicio habeatur, et maxime ut ea que in pias causas reliquerit, sine fraude fidelius et citius persoluantur.</p>
                    <p>Quod si testator uocare, ut diximus, sacerdotem parochialem, et uiros ecclesiasticos contempserit: careat ecclesiastica sepultura, donec de eiusmodi mandati contemptu, qui eo tempore presumitur nisi eos uocauerit, cum effectu, ecclesie satisfactum fuerit competenter.</p>
                </div>
                <div>
                    <head>Capitulum 38</head>
                    <p>Notarius uero, qui absque solennitate superius expressa, notare uel scribere presumpserit testamenta, uel ultimas uoluntates, quousque ad cognicionem diocesani satisfecerit, ingressum ecclesie sibi nouerit interdictum.</p>
                </div>
                <div>
                    <head>Capitulum 39</head>
                    <p>Uerum quia parochiales presbyteri circa soluciones eorum que ad pias causas a decedentibus relinquuntur, negligentes existunt, precipue ex quo in his que ad eos proueniunt, eisdem fuerit satisfactum: statuimus, ut omnia legata ad pias causas ab ipsis testatoribus derelicta, omnes parochiales sacerdotes in scriptis penes se deinceps curent plenius retinere, ut sciant quid, quantum, a quo et a quibus legatum fuerit seu relictum, circa quorum absolucionem eos solicitos esse precipimus et intentos: statuentes, ut post obitum testatoris infra quindecim dies, heres, ab ipso parochiali presbytero requisitus, ipsius testamenti seu ultime uoluntatis eidem sacerdoti dare transcriptum seu translatum, quo ad legatum piis causis et piis usibus deputatum, expensis legatariorum teneatur: ad quod ab eodem presbytero per censuram ecclesiasticam ualeat compelli ipse heres.</p>
                </div>
                <div>
                    <head>Capitulum 40</head>
                    <p>Insuper statuimus ut legantur in ecclesia publice, tum maxime die Dominica uel festiua, legitima et legata omnia supra dicta, ut quid cui legatum fuerit uel relictum, minime ignoretur.</p>
                </div>
                <div>
                    <head>Capitulum 41</head>
                    <p>Item precipimus, ut nullus sacerdos, uel clericus regularis, aut secularis, aliquam feminam teneat intra septa ecclesie, de qua mala suspicio ualeat exoriri.</p>
                </div>
                <div>
                    <head>Capitulum 42</head>
                    <p>Calices quoque argenteos uolumus haberi in omnibus ecclesiis, quarum redditus et prouentus annuatim attingunt summam quindecim librarum Turonensium, expensis duntaxat, que fuerint colligendo et reponendo, deductis.</p>
                </div>
                <div>
                    <head>Capitulum 43</head>
                    <p>Statuimus eciam ut episcopi et archiepiscopi, et alii ecclesiarum prelati, rectores, uel alii, qui ad hoc de consuetudine tenentur, compellant per censuras ecclesiasticas ad reficiendum ecclesias rurales, et alias domos, et alias officinas eisdem ecclesiis necessarias et seruitoribus earumdem, prout ipsis qui tenentur, proprie suppetierint facultates.</p>
                </div>
                <div>
                    <head>Capitulum 44</head>
                    <p>Item uolumus et precipimus, ne aliqui clerici seculares in sacris ordinibus constituti, et qui de beneficiis ecclesiasticis sustentantur, coram seculari iudice, nisi in casibus a iure concessis; nec eciam aliqui regulares coram quocumque iudice, sine sui maioris licencia speciali, officium aduocati assumant indebite.</p>
                </div>
                <div>
                    <head>Capitulum 45</head>
                    <p>Statuimus quoque, Ualentinum concilium innouando, ut nulli clerici in sacris ordinibus constituti, seu canonici cathedralium ecclesiarum, seu alias beneficiati, iudicatum, consulatum, assessoriam, uel alia officia publica in curia seculari, electi a populo, uel a seculari persona, recipiant, et si receperint, nisi infra mensem, postquam publicata fuerint in suis diocesibus hec statuta, dimiserint, ab officio et beneficio suspendantur et si per annum in contumacia perstiterint, suis beneficiis per suos episcopos sine spe restitucionis priuentur.</p>
                </div>
                <div>
                    <head>Capitulum 46</head>
                    <p>Ad hec statuimus, ut nullus regularis in frenis, pectoralibus, calcaribus, et sellis, suis usibus deputatis, auro uel argento utatur; sed sint selle regularium albe, uel nigre, uel rase.</p>
                </div>
                <div>
                    <head>Capitulum 47</head>
                    <p>Denique statutis canonicis que olim sunt prodita pro honestate clericorum ac uita, illud duximus adnectendum, ut aliquis clericus botones uel firmallos aureos, uel argenteos, deauratos uel deargentatos, deferre in aliquibus uestibus non presumat.</p>
                </div>
                <div>
                    <head>Capitulum 48</head>
                    <p>Statuimus insuper, antiquos canones innouando, ne clerici in sacris ordinibus constituti, et qui beneficiis ecclesiasticis sustentantur, ad aleas et taxillos ludant: coronam et tonsuram habeant congruentem.</p>
                    <p>Quod sic intelligi uolumus, et seruari, ut omnes prelati et regulares persone supra aures in girum, ita quod aures omnino pateant, sint attonsi: alii uero, in rotundum, ad minus usque ad medium aurium tondeantur.</p>
                </div>
                <div>
                    <head>Capitulum 49</head>
                    <p>Commatres quoque sibi facere, pueros de sacro fonte eleuando, aut aliquos in confirmacione tenendo, omnibus clericis tam secularibus quam regularibus inhibemus.</p>
                </div>
                <div>
                    <head>Capitulum 50</head>
                    <p>Aues uenatorias preterea quisquam clericus in sacris ordinibus constitutus, uel alius qui de beneficio ecclesiastico sustentatur, in publico manu propria deferre non presumat: et cum auibus et canibus non uenetur, auem uenatoriam manu propria deferendo, nec pro domnerando cum eis frequenter hospicia mulierum.</p>
                </div>
                <div>
                    <head>Capitulum 51</head>
                    <p>Trepidare quoque, quod uulgariter biordare dicitur, cum scuto et lancea, aliquis clericus publice non attentet: quia ex his multa dissolucionis, lasciuie et scandali materia generatur.</p>
                    <p>Frenis autem calcaribus, seu pectoralibus, deauratis nullo modo utantur.</p>
                </div>
                <div>
                    <head>Capitulum 52</head>
                    <p>Item nulli regulari pro uestibus seu pro pitancia, a suo maiore pecunie summa detur: ad hoc enim datur ei materia proprium retinendi: sed omnes in uestiario induantur.</p>
                </div>
                <div>
                    <head>Capitulum 53</head>
                    <p>Prohibemus quoque districtius, ut nulli regulares cum balandranis, seu garmasiis uel aliis uestibus laicorum, equitent uel incedant: sed cappas rotundas publice deferant, uel suum habitum regularem.</p>
                    <p>Et quia plurimi regulares, regularem deferre habitum erubescunt: Montispessulani, et Auenionensi conciliis inherentes, statuimus, ut omnes monachi nigri, et canonici regulares, uestes deferant albas uel nigras, ut qui ex antiqua ecclesie sue consuetudine albas hactenus portauerint, huius constitucionis pretextu nigras, uel e contra, deferre propterea non presumant; cum in unaquaque ecclesia uelimus unum habitum secundum statum antiquum et laudabilem obseruari: districte precipientes, ut regulares aliqui clara uel nigra bruneta, uel panno alio sumptuoso, scridato quoque aut serico non utantur.</p>
                    <p>Ut autem predicta seruentur ab omnibus clericis, tam regularibus quam secularibus: ipsius concilii approbacione inconcusse statuimus, ut qui contra predicta uenerit, uel aliqua predictorum, sit ipso facto ineligibilis ad beneficium ecclesiasticum, et multo magis ad ecclesiasticam dignitatem, ad quod uel quam, post eiusmodi excessum, primo eum eligi contigerit, uel uocari: nisi cum eo fuerit per sedem apostolicam dispensatum.</p>
                </div>
                <div>
                    <head>Capitulum 54</head>
                    <p>Statuimus eciam, ut si talis fuerit prioratus monachorum, in quo tres monachi ualent commorari, tres ad minus ponantur ibidem, et unus ex eis prior fiat, qui curam habeat animarum, uel aliorum.</p>
                    <p>Si uero tot fratribus non sufficiat prioratus, cum pauciores vix possint regulariter uiuere, due uel tres ecclesie, iuxta arbitrium diocesani, et abbatis, seu prepositi, uel prioris, cui, uel quibus ecclesie ille sub sunt, coniungantur in unum, et illi priori, qui instituetur in una ipsarum, respondeant: qui prior, in illis ecclesiis, in quibus tres non fuerint, ministret per presbyterum secularem.</p>
                    <p>Adiicientes, ut si ille ad quem spectat prioratuum ordinacio predictorum, per annum negligens in his fuerit uel remissus, ipsorum prioratuum ordinacio deuoluatur ad superiorem proximum.</p>
                </div>
                <div>
                    <head>Capitulum 55</head>
                    <p>De prioratibus uero canonicorum regularium, cum regule inseruiant laxiori, si pluribus non sufficiat prioratus, duo saltem canonici in prioratu ponantur.</p>
                    <p>Quod si nec duobus facultates sufficiant prioratus, fiat sicut de prioratibus monachorum.</p>
                    <p>Hoc enim in iis presertim agimus, ut monachus, uel canonicus regularis, absque sociis uel socio sui ordinis non moretur.</p>
                </div>
                <div>
                    <head>Capitulum 56</head>
                    <p>Sane cum in collacione bonorum ecclesiasticorum haberi debeat principaliter ante oculos solus Deus: districte precipimus et mandamus, ut omnia ecclesiastica bona personis idoneis, et statuto a canonibus tempore conferantur, nullo precepto, uel promisso, remotis omni condicione et pacto, absque omni diminucione, noua pensione in eisdem ad opus conferentis uel alterius non iniecta, prout canonice statuunt sancciones: circa que fraudem quamlibet euitari prorsus uolumus, et districte mandamus: firmiter inhibentes, ne redditus ecclesiarum uacantium presumat quisquam, preterquam ipsius ecclesie que uacat, usibus applicare, aut easdem bonis suis aliquibus spoliare.</p>
                    <p>Si autem aliquis scienter contra fecerit, ipsorum beneficiorum, aliter quam supra dictum est collatorum, in pena ipsius conferentis, et eius qui recipit, sic collata, ad superiorum collacionem ea uice, tanquam uacancia, per statutum huiusmodi deuoluantur.</p>
                </div>
                <div>
                    <head>Capitulum 57</head>
                    <p>Uerum quia in procuracionibus exigendis, que racione uisitacionis debentur, quidam prelati excedere asseruntur, subditos inhumaniter aggrauantes, quos paterna tenentur gubernare prouidencia: statuimus, ac districte precipiendo mandamus, ut omnes prelati cum ecclesias sibi subditas uisitabunt, prius proposito uerbo Dei, tam clero, quam populo, ac explicatis presertim articulis fidei coram eis querant de uita et conuersacione ministrantium in eisdem: ornamenta tam altarium, quam sacerdotum, precipue corporalia, uasa, et calices, si sint munda diligentius intuentes, cum in plerisque ecclesiis interdum talia consueuerint reperiri, que sint horrori potius quam honori.</p>
                    <p>Intendant eciam ad emendacionem congruam ministrorum, per salubria monita, nunc leuia, nunc aspera, iuxta datam sibi a Domino prouidenciam et doctrinam.</p>
                    <p>Notoria uero crimina, que examinacione non indigent, cum super his notari possit merito ordinariorum negligencia, corrigant sine mora.</p>
                    <p>Statuentes, ut predictas procuraciones nullus recipiat, nisi cum per se, uel per alium prouidum et honestum, ipsas ecclesias uisitauerint.</p>
                    <p>Nullam tamen pecuniam ipse, uel alius pro eodem, exigat uel recipiat ullo modo, nisi una ecclesia sine alterius auxilio uisitatori commode possit prouidere: attentius prouisurus, ut aliquis de familia sua, occasione alicuius officii, uel consuetudinis, seu quolibet alio modo, preter uictualia moderata quidquam exigere, uel eciam recipere, non attentet.</p>
                    <p>Caueant insuper et attendant, ut ipse, uel quisquam suorum, aliquod munus, quantumcumque sit, et qualitercumque offeratur, recipere non presumant: ut non que sua sunt, sed que Iesu Cristi querere uideantur.</p>
                </div>
                <div>
                    <head>Capitulum 58</head>
                    <p>Prohibemus et mandamus, ut cum predictas ecclesias uisitabunt, non excedant eueccionum numerum in Lateranensi concilio constitutum: attendentes quod de predicto ibidem eueccionum numero continetur, secundum toleranciam esse dictum in illis locis, in quibus ampliores sunt redditus ecclesiastice facultatis; in pauperioribus autem locis, tantam uolumus et precipimus teneri mensuram, ut excessu maiorum minores merito non doleant se grauari: nec sub tali indulgencia, illi qui hactenus paucioribus equis uti solebant, indultam potestatem plurium sibi credant.</p>
                </div>
                <div>
                    <head>Capitulum 59</head>
                    <p>Uolumus insuper et mandamus, ut in uisitacionibus supradictis non querant epulas superfluas, sed cum graciarum accione recipiant quod honeste ac competenter illis fuerit ministratum.</p>
                </div>
                <div>
                    <head>Capitulum 60</head>
                    <p>Circa uero exacciones et tallias a subditis exigendas, supradictum Lateranense concilium ab omnibus uolumus et precipimus obseruari: adiicientes, ut in una eademque ecclesie, nisi una die, absque legitima causa et necessaria, non morentur ad expensas capellani ecclesie uel rectoris.</p>
                    <p>Quod si fuerit contra presumptum, contra faciens Dei malediccionem incurrat, a qua nunquam, nisi duplum restituat, liberetur.</p>
                </div>
                <div>
                    <head>Capitulum 61</head>
                    <p>Ad hec, quia plus solito contemnitur religio iuramenti, contra periuros quoslibet manifeste statutum Auenionensis concilii ubique uolumus obseruari: adiicientes, ut occulte transgressores liciti iuramenti, ab omnibus parochialibus presbyteris ad episcopum transmittantur, qui iniungat eis de hoc penitenciam salutarem.</p>
                </div>
                <div>
                    <head>Capitulum 62</head>
                    <p>Licet autem ad extirpandum uitium usurariorum pagina utriusque testamenti conueniat, statutum Auenionensis concilii super his editum innouamus: statuentes, ut seruetur ab omnibus, prout in ipso plenius continetur.</p>
                </div>
                <div>
                    <head>Capitulum 63</head>
                    <p>Adiicientes ut Christianos ad soluendum Iudeis, uel aliquibus aliis, usuras aliquas, non compellat ullus iudex ecclesiasticus, uel eciam secularis.</p>
                    <p>Statuimus insuper, si sit dubium, an sit aliquid de usuris illis debitis, que interdum a Christianis postulant sibi solui, iidem Iudei ueritatem prius dicere iuramento super legem Mosaicam astringantur, racionibus aliis conuenientibus, que ad probandas usuras inducte fuerunt, non reiectis, eciam hoc de mutuis cum ipsis Iudeis usque modo contractis, obseruandum.</p>
                    <p>Statuimus et mandamus, in his, aut que deinceps mutuauerint Iudei Christianis, Christianorum ipsorum stetur simplici iuramento, an quicquam usurarium sit in eis; et in eo quod usurarium esse dixerint, sic iurati absoluantur.</p>
                </div>
                <div>
                    <head>Capitulum 64</head>
                    <p>Et quoniam ex capis rotundis, quas Iudei portant communiter, honor uehementer confunditur clericorum, qui capis rotundis ex more uruntur: presentis approbacione concilii duximus statuendum, ut Iudei aliqui deferre capas rotundas de cetero et deinceps manicatas, ita quod manice longe sint adeo sicut cape, nec in eisdem manicis plicatura sit aliqua atque ruga.</p>
                </div>
                <div>
                    <head>Capitulum 65</head>
                    <p>Portent insuper rotam amplam continuo et publice ante pectus, cuius circulus sit latitudinis unius digiti, ac unius palmi dimidii altitudo.</p>
                </div>
                <div>
                    <head>Capitulum 66</head>
                    <p>Carnes quoque, quas ipsi priuatim faciunt in domibus suis, in macellis Christianorum uendere non attentent: et quia in contemptum nostrum Iudei aliquibus cibis nostris et potibus non utuntur, firmiter inhibemus, ne aliqui Christiani audeant uti suis.</p>
                </div>
                <div>
                    <head>Capitulum 67</head>
                    <p>Abusum quarumdam partium abolentes, districtius precipimus et mandamus, ne Christiani contra Iudeos in testimonium in omnibus contractibus, et in omnibus curiis admittantur.</p>
                </div>
                <div>
                    <head>Capitulum 68</head>
                    <p>Ne autem Christianos scandalizent, uel scandalizentur ab eisdem, diebus Dominicis et festiuis operari publice non presumant.</p>
                </div>
                <div>
                    <head>Capitulum 69</head>
                    <p>Excommunicentur preterea Christiani qui causa medicine cure se commiserint Iudeorum.</p>
                </div>
                <div>
                    <head>Capitulum 70</head>
                    <p>Adiicientes, ut Iudeorum domini predictorum, per censuram ecclesiasticam compellantur, ut Iudeos suos portare faciant continue et publice rotam et habitum supradictum: ipsos quoque Iudeos, per excommunicacionem in Christianos, qui in commercio, uel aliis, participacionem habebunt aliquam cum eisdem.</p>
                </div>
                <div>
                    <head>Capitulum 71</head>
                    <p>Noua autem pedagia, quocumque nomine censeantur, scienter quisquam imponere, uel eciam recipere non attentet.</p>
                    <p>Quod si quis fecerit, excommunicacionis sentenciam per sedem Apostolicam, in iis singulis promulgatam, incurrat.</p>
                    <p>Quod nisi monitus ab iis destiterit, per diocesanum precipimus solenniter publicari.</p>
                </div>
                <div>
                    <head>Footnotes</head>
                    <p>[1] open round brackets here.</p>
                    <p>[2] close round brackets here.</p>
                </div>
            </div>
        </body>
    </text>
</root>
