<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nantes</title>
                <recordID>1104</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1389-06-10</origDate>
                <dateNotes/>
                <origPlace>Nantes</origPlace>
                <diocese>Nantes</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1104</p>
                <p>Year: 1389</p>
                <p>Month: 6</p>
                <p>Day: 10</p>
                <p>Circa: None</p>
                <p>DatingNotes: None</p>
                <p>Place: Nantes</p>
                <p>Diocese: Nantes</p>
                <p>Province: Tours</p>
                <p>CountryModern: France</p>
                <p>Latitude: 47.21806</p>
                <p>Longitude: -1.55278</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Jean de Montrelais</p>
                <p>IssuingAuthorityAlt: Jean de Montreslet</p>
                <p>RegnalStart: 1382</p>
                <p>RegnalEnd: 1391</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, col 979-89</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine Domini, amen.</p>
                    <p>Uniuersis presentes litteras seu presens publicum instrumentum uisuris et audituris IOHANNES Dei et sancte sedis apostolice gracia episcopus Nannetensis in Domino salutem.</p>
                    <p>Ad perpetuam rei memoriam notum facimus per presentes uniuersis quod nos hac die Iouis post festum Pentecostes Domini de anno eiusdem Domini millesimo trecentesimo octogesimo nono in nostra Nannetensi ecclesia sacro-sanctam nostram synodum presentibus pluribus prelatis et aliis ecclesiasticis personis, qui debuerunt interesse, celebrantes, Altissimo suffragante, solemniter et publice in pontificalibus, ut moris est.</p>
                </div>
                <div>
                    <head>Capitulum 1</head>
                    <p>In primis omnia et singula salubria synodalia statuta tam a nobis, quam a nostris predecessoribus Nannetensibus episcopis emanara et facta ad Dei laudem gloriam et honorem, tuicionemque et defensionem iurium, libertatum, et immunitatum, franchisiarum antiquarum, et laudabilium consuetudinum nostre Nannetensis ecclesie, et personarum et locorum ecclesiasticorum reformacionem et statum, et ad reprimendas insolencias peruersorum et oppressorum, opprimentium, infringentium, et ledentium easdem, et ad nostre conscientie exoneracionem debitamque execucionem officii nostri pastoralis, ouiumque dominicarum quarum Deo permittente in nostris ciuitate et diocesi Nannetensi uniuersalem curam gerimus, ab ouili dominico uagantium reduccionem, morum et uite Deo propicio emendacionem, et animarum tam nostre, quam suarum remedium et salutem, innouamus, approbamus, ratificamus, cum penis adiectis in eisdem, ac ipsa decernimus et uolumus nostra episcopali auctoritate perpetuum robur obtinere firmitatis; adiicientes eisdem et de nouo statuentes de proborum peritorumque consilio maturo habita cum ipsis deliberacione pleniori ea que sequuntur.</p>
                </div>
                <div>
                    <head>Capitulum 2</head>
                    <p>Precipimus statuentes, ut die dominica precedente immediate nostram futuram synodum festi S. Luce euangeliste proxime uenturi; et ita de ceteris nostris sequentibus inde synodis in perpetuum, ad pronum ecclesie intra parochialis seu magne misse solemnia sacerdotes curati, seu curam gerentes ecclesiarum seu parochiarum, publice et generaliter inquirant, si in eisdem suis parochiis sint tunc aliqui infirmi; et in crastinum, uidelicet lune sequenti uel alia die antequam iter arripiant ad synodum ueniendi ipsos infirmos licet non petentes diligenter et attente uisitent, ipsosque infirmos exhortentur et excitent, ac eis faciant omnia que ad doctrinam pertinent et salutem animarum, quodque tam prelati, quam rectores, uicarii, et alii ecclesiastici uiri ad nostram synodum, sicut de consuetudine uel de iure tenentur, uenientes et inde redeuntes, honeste se habeant, tam in habitu, quam ingressu; honesta querant hospicia, et in eis circumspecte, sicut ordini et statui congruit eorumdem, et taliter in omnibus et per omnia in ueniendo, stando, redeundo, laudabiliter apud Deum et homines conuersentur, quod regimen ecclesiasticum et ordinis clericalis status merito dignis laudibus attolli debeant, neque uerti in ipsorum opprobrium et contemtum.</p>
                    <p>In synodo autem intrent abbates in cappis sericeis cum baculo abbaciali, et alii induti superliciis honestis et cum stolis ad collum pendentibus.</p>
                    <p>Illi uero qui curam gerunt animarum ieiuni, si commode possunt, habentes in manibus sine ficcione hunc presentem quaternum synodalem et antiquum cum nouis statutis additis ad eumdem.</p>
                    <p>A tumultu omni, turpiloquio, ac inanibus uerbis in synodo et extra cessantes omnino, sub inobedientie et suspensionis pena, et ad penam quadraginta solidorum, quam penam pecuniariam per nos exigendam contra ipsorum quemlibet, qui presenti statuto in toto uel in parte non paruerit, et in pios usus conuertendam ex nunc decernimus fore commissam ad alias penas, dum et quando expediens uidebimus, non minus processuri.</p>
                </div>
                <div>
                    <head>Capitulum 3</head>
                    <p>Item, inhibemus in uirtute sancte obedientie et sub pena excommunicacionis, et ad penam quadraginta solidorum monete currentis uniuersis et singulis rectoribus, prioribus, uicariis, et capellanis curatis, in nostris ciuitate et diocesi curata beneficia, seu quibus cura imminet animarum obtinentibus et obtenturis, et capellanis ad ipsorum requestam per nos ad curam animarum, seu eius exercitium receptis et recipiendis, ne ipsi aut alter ipsorum a dictis beneficiis et locis eorum ultra unum diem se absentent, nec alibi pernoctent, nisi peregrinando, uel alia causa legitima prius nobis exprimenda, nostraque petita licencia super hoc et obtenta, prouiso de idoneo capellano, taliter quod per huiusmodi absenciam predicta beneficia debitis officiis non fraudentur, nec in spiritualibus aut temporalibus aliqua detrimenta paciantur, nec cura negligatur: quam penam pecuniariam contra secus agentes exigendam, et per nos in pios usus conuertendam decernimus eo ipso fore commissam, ad sententie excommunicacionis prolacionem nihilominus processuri, dum et quando uiderimus expedire.</p>
                    <p>Ipsis insuper omnibus et singulis sub penis consimilibus precipimus, mandamus et iniungimus, ut in celebracione missarum sint uere contriti et confessi, casto corpore, et mundo corde, non nimium festini, sed cum debita, et intenta ueneracione deuoti, ad altare mature, decenter, et honeste accedentes et incedentes, Deum et eius timorem solum pre oculis mentis habentes, celestia simpliciter et deuote contemplantes, et post misse celebracionem per dimidie hore spatium uel circa si commode fieri possit a cibo et potu abstinentes, et per totam ipsam diem qua celebrauerint ebrietatem omnino euitent et tabernas, nisi causa peregrinacionis non ficte in itinere constituti; ex tunc modeste et cessantibus tumultu et scandalo, ex quibus enormia pericula solent sepius prouenire in opprobrium et detestacionem ordinis clericalis.</p>
                </div>
                <div>
                    <head>Capitulum 4</head>
                    <p>Item, precipimus et mandamus eisdem uniuersis et singulis, ut ipsi sacramentum Eucharistie, ne propter uetustatem aliquid accedat indecens, de octo diebus in octo dies conficiant; et tam illud, quam sacras reliquias, nec non sanctum chrisma, oleum sanctum, et oleum infirmorum et aquam baptismi consecratam in tutis, mundis, et honestis locis et securis intra ecclesias et sub firmis et bonis serraturis et clauibus reponant, et custodiant proinde, et sepe uisitent sagaciter et attente, nec paciantur laicalibus personis quantumcumque deuotis ipsa custodire uel tangere aut tractare quoquo modo.</p>
                    <p>Illos uero qui contrarium fecerint de negligencia et inobediencia et defectu ultra penas iuris et alias supradictas animaduersione puniemus condigna.</p>
                </div>
                <div>
                    <head>Capitulum 5</head>
                    <p>Item, precipimus et mandamus ac iniungimus sub pena excommunicacionis, et ad penam uiginti librarum monete currentis, omnibus et singulis personis ecclesiasticis, beneficia curata seu alia personalem residenciam exigencia in nostris ciuitate et diocesi Nannetensi obtinentibus, ipsosque et eorum quemlibet requirimus et monemus, quatenus ipsi absentes infra mensem a die ista computandum ad eadem beneficia redeant, et in eisdem debite personaliter et continue resideant ueraciter et sine fraude, nisi ex aliqua uera et legitima causa preostensa fuerit cum eis per nos aut alios super hoc potestatem canonicam habentes, super hoc dispensatum: et tunc usque ad certum tempus, non ultra annum, et sine aliquo preiudicio, fraude, uel detrimento beneficiorum predictorum.</p>
                    <p>Contrarium uero facientes ex nunc elapso mense predicto excommunicacionis sentencia percellimus, et dictam penam pecuniariam contra ipsos decernimus esse commissam ipso facto; et nihilominus ad priuacionem beneficiorum seu fructuum subtraccionem contra ipsos, utpote beneficiorum desertores, prout faciendum fuerit de iure procedemus.</p>
                </div>
                <div>
                    <head>Capitulum 6</head>
                    <p>Item, inhibemus et interdicimus sub pena et ad penam infra dicendam, ne aliquis in nostris ciuitate et diocesi obtinens uel in posterum obtenturus beneficium ecclesiasticum curatum, illud affirmet umquam seu arrentet, et ne proprio suo dimisso beneficio deseruiat alieno, illud ad firmam recipiat; et ne quis eorum, nisi personaliter resideat, alium capellanum secum aduocet seu adsociet: et tunc idoneum et approbatum.</p>
                    <p>Et ne quis rector, uicarius, aut sacerdos curatus et non curatus habens administracionem, regimen, et custodiam ecclesiarum parochialium uel aliarum in nostris ciuitate et diocesi predictis aliquem presbyterum extraneum ignotum et ex alienis et remotis partibus per ipsum relictis in eisdem ecclesiis ad celebrandum admittant, nec permittant, et ne sibi administrent libros et alia ad id necessaria absque nostra licencia sub his posita prius et obtenta, sub pena excommunicacionis et ad penam decem librarum monete cursilis, quam contra secus agentes tam dantes, quam recipientes et curam alio modo exercentes decernimus ex nunc fore commissam et per nos exigi posse, et in pios usus conuertendam.</p>
                </div>
                <div>
                    <head>Capitulum 7</head>
                    <p>Item, quia, quod dolentes referimus, ad nostrum deuenit auditum, sunt plures in nostris ciuitate et diocesi predictis, parochiales et curatas ecclesias et alia beneficia ecclesiastica residenciam personalem requirencia obtinentes, qui sub uelamine priuilegiorum uenerabilibus studiis auctoritate apostolica concessorum, et graciarum a nobis de non residendo sibi concessarum a dictis suis ecclesiis et beneficiis se absentent, omnesque fructus et prouentus ipsorum affirmant eciam laicalibus personis, nobis inconsultis, dictosque fructus ad se trahunt et consumunt in proprios et uoluntarios, ac interdum uoluptuarios usus, dimissis omnino per absenciam et fructuum huiusmodi uoluntariam consumcionem, diuino officio debite non peracto, uineis et aliis rebus dictarum ecclesiarum immobilibus incultis, iuribus suis non persecutis, ac domibus et edificiis ipsarum, aliquibus in parte et pluribus in toto collapsis in ruinam, non attendentes quod fructus ecclesiasticorum beneficiorum intelliguntur esse, ut sunt de iure, illis qui supersunt, oneribus necessariis primitus supportatis.</p>
                    <p>Nos igitur tam status indemnitati ecclesiarum et beneficiorum predictorum, quam personarum ipsarum animarum saluti et debite supportacioni diuini seruitii, prout nostro incumbit officio, et ut melius possumus prouidere cupientes, omnes et singulas gracias tam de non residendo, quam alias talibus beneficiatis subditis nostris a nobis hactenus factas ex nostra certa sciencia tam generaliter, quam specialiter reuocamus; ipsosque et eorum quemlibet requirimus et monemus, quatenus domus et edificia reparent, manuteneant, et ponant in competenti et debito statu, et in aliis tam spiritualibus, quam temporalibus, et ad que fructus et prouentus dictarum ecclesiarum necessario conuertendi sunt de iure faciant, ut tenentur: alioquin nos ex causis predictis ad beneficiorum priuacionem fructuumque ecclesiasticorum huiusmodi, quos ex nunc ex causis predictis saisimus ad manum nostram et sequestramus in predictis faciendis debite conuertendos sub manu nostra leuacionem, et alias prout faciendum uiderimus secundum canonicas sancciones procedemus contra ipsorum unumquemque, qui infra mensem a die hodierna computandam presenti statuto non paruerunt cum effectu, et insuper uolumus et precipimus sub similibus penis, ut tam illi, quam ceteri beneficiati diuinum officium, et potissime missas per se, non per alios in aliis locis quam in illis quibus tenentur ex antiqua consuetudine et fundacione dictorum beneficiorum uel statuto absque nostra speciali licencia.</p>
                    <p>Et tunc ad modicum tempus celebrare presumant:</p>
                    <p>Ex nunc uero decernimus secus agentes a celebracione missarum suarum non esse exoneratos.</p>
                </div>
                <div>
                    <head>Capitulum 8</head>
                    <p>Item, prohibemus et interdicimus, ne quis sacerdos, cuiuscumque status ordinis aut condicionis existat, duabus ecclesiis parochialibus et curatis, seu uni ipsarum et alteri beneficio residenciam personalem requirenti deseruiat in diuinis, nec una die duas missas, nisi in casibus a iure permissis, siue in uno, siue in duobus et diuersis locis celebrare, matrimonia solemnizare, et mulieres quascumque ad purificacionem post partum admittere alibi quam in parochialibus ecclesiis ipsarum, aut talibus interesse presumat, sine nostra speciali sentencia, ex aliqua causa prius obtenta; et ne quis eorum pluribus missis per hebdomadam celebrandis se oneret, uel eas celebrandas in se assumat ultra numerum dierum cuiuslibet hebdomade sub anathemate diuine ulcionis et excommunicacionis pena, quam in contrarium facientes auctoritate nostra ferimus in his scriptis, processuri nihilominus contra ipsos ad suspensionem et deposicionem officii et beneficii, et alias, ut faciendum fuerit, secundum canonicas sancciones: et quod ad curam exercendam nullus incognitus extraneus seu de alienis partibus recipiatur, nisi prius sui prelati sue ordinacionis testimoniales et dimissorias litteras ostendat, quantumcumque alias repertus sit idoneus.</p>
                </div>
                <div>
                    <head>Capitulum 9</head>
                    <p>Item, in uirtute sancte obedientie, et sub pena, et ad penam infra scriptam, inhibemus uniuersis et singulis ecclesiasticis personis, presertim in sacris ordinibus constitutis seu ecclesias parochiales obtinentibus, ut ipsi in suis uel aliis domibus mulierculas seu focarias, aut fornicarias, et de carnis lapsu suspectas, aut de quibus in populo scandalum oriri et haberi uerisimiliter suspicio ualeat atque possit, teneant, nec habeant sub pena iuris.</p>
                    <p>Monemusque et requirimus omnes et singulos tales et taliter agentes nobis subditos, ut ipsi statim saltem infra instantes octo dies, quos pro omni competenti termino eisdem assignamus, nullo subterfugio, dilacione, seu excusacione in contrarium sibi ualituris, huiusmodi mulieres expellant et remoueant a seipsis, et in domibus suis, seu aliis suspectis locis scandalose nullatenus habeant, et de die uel de nocte conuersentur.</p>
                    <p>Qui uero contrarium fecerit, et maxime suam parochianam et filiam spiritualem, aut cuius confessionem audiuerit et receperit, carnaliter cognouerit, sentencia excommunicacionis auctoritate nostra sit ipso facto ligatus: et nihilominus tales a beneficiis et officiis suspendendos, et si demum in talibus nefariis actibus animis induratis perseuerare non abhorruerint, priuandos et depossidendos fore declaramus, uolumus, et decernimus in his scriptis.</p>
                </div>
                <div>
                    <head>Capitulum 10</head>
                    <p>Item, requirimus et monemus omnes et singulas ecclesiasticas personas nobis subiectas in nostris ciuitate et diocesi predictis beneficia ecclesiastica quecumque obtinentes siue in minoribus, siue in maioribus ordinibus constitutas, tam religiosas et regulares cuiuscumque status ordinis uel condicionis existant, ut ipsi in eisdem ciuitate et diocesi, sub penis infra dicendis, tonsuras et habitus clericales secundum ordinem cuiuslibet ipsorum congruos et decentes a iure requisitos, permissos, et honestos publice portent, deferant, et eis utantur; ipsisque et eorum cuilibet tam generaliter, quam specialiter sub infra dicendis penis inhibemus, ne ipsi uestibus eorum ordini in materia uel in forma contrariis, non congruentibus, seu non decentibus, et conformibus laicorum indumentis, et super alias suas uestes publice utantur, neque gerant capucia subtus guttur mulierum more patenter nodulata, sotularesue aut ocreas ad poulenciam, seu lipium more laicorum, et ne arma saltem inuasiua et inuadendi animo et iusto timore cessante publice gerant, et ne secularibus et a iure damnatis, seuis, et sanguinolentis actibus aliqualiter se immisceant, annulos cuiuscumque metalli in digitis non portent, nisi sint prelati, et ne in foro laicorum contencioso, nisi in causis et casibus a iure licitis consulere et patrocicinari in causis alienis gracia questus, et ibidem exponere se uenales non audeant, et a predictis desistant infra mensem continue sequentem a die hodierna.</p>
                    <p>Qui uero secus egerit, et a predictis infra dictum mensem desistere cum effectu non curauerit, sentenciam excommunicacionis auctoritate nostra, et penam decem librarum nobis applicandarum, et in pios usus conuertendarum incurrat ipso facto; et nihilominus si quis eorum sic agens et in actu huiusmodi perseuerans pro suis culpis redargui, capi, et detineri per potestatem seu curiam secularem in habitu et facto seu actu laicali contigerit; ab ecclesia seu a nobis, cuius mandatum et statum despexit, per nos sibi subueniri non confidat, nisi parum pretextu priuilegii clericalis, quod insulse sic faciendo uilipendere et contemnere uidetur.</p>
                </div>
                <div>
                    <head>Capitulum 11</head>
                    <p>Item, uniuersis et singulis rectoribus, uicariis, et capellanis curam ecclesiarum gerentibus, mandamus et precipimus, ut ipsi qualibet die dominica dum inchoare uoluerint parochialem missam, inhibeant alta uoce publice, et generaliter inquirant, et precipiant, ut si sint ibi aliqui parochiani alieni; exceptis peregrinis, famulis et ancillis, ac uiatoribus transitum illa hora facientibus, recedant et uadant ad proprias parochiales ecclesias eorumdem sub pena excommunicacionis.</p>
                    <p>Inhibemus insuper eisdem, ne ipsi huiusmodi parochianis alienis in confessionibus audiendis uel alio modo ecclesiastica sacramenta ministrent, nisi in casu euidentis necessitatis, seu nisi de licencia proprii sacerdotis eorumdem: qui uero contrarium fecerit scienter, per octo dies continue sequentes, ab officio auctoritate presentis statuti sit suspensus ipso facta.</p>
                </div>
                <div>
                    <head>Capitulum 12</head>
                    <p>Item, eisdem rectoribus, uicariis, et capellanis curatis, ceterisque presbyteris, et ad id potestatem habentibus precipimus et mandamus, firmiter iniungentes, quatenus in audiendis suorum parochianorum confessionibus uel aliorum in casibus sibi permissis maxime mulierum habeant uultum humilem et benignum inclinatum uersus terram, oculos capucio uelatos: confitentes maxime mulieres in uultu non respiciant, septem vicia mortalia et eorum pericula et effectum sagaciter exponant et declarent: confitentibus de peccatis sibi confessis, de modo, de causa, de qualitate, de numero, de tempore, de personis, de locis, et aliis circumstantiis, que peccata interdum aggrauant, et aliquoties alleuiant, diligenter inquirant: quibus attentis, matura debitaque habita consideracione, personarum confitentium ac eorum status condicionis et potentie, ac etatis, iniungant eisdem prouide penitencias salutares portabiles, nec ita graues, quin eas dicti confitentes sponte et bona uoluntate recipiant, et peragere promittant; non ita leues, quod ob hoc peccatores ad peccata committenda deinceps procliuiores reddi possint.</p>
                    <p>Nec iniungant pro penitentiis missas celebrandas, nisi uolentibus diuitibus, et tunc non per illos capellanos qui confessionem audiuerint, sed per alios idoneos dicte parochie.</p>
                    <p>Contrarium uero facientes ab audicione confessionum, absoluendi, et penitenciam iniungendi per octo dies facultate suspendimus, et inobedientie crimen ac diuine ulcionis uindictam in suarum periculum animarum damnabiliter incurrant ipso facta.</p>
                </div>
                <div>
                    <head>Capitulum 13</head>
                    <p>Item, prohibemus et interdicimus rectoribus, uicariis, et capellanis curatis predictis, in uirtute sancte obedientie, et sub suspensionis et excommunicacionis pena, ne ipsi de peccatis nobis specialiter reseruatis absoluendo uel penitencias iniungendo absque nostra speciali licencia se aliqualiter intromittant, sed tales ad nos uel ad nostrum penitenciarium Nannetensem, aut ad alios nostros commissarios super hoc a nobis deputatos remittant.</p>
                    <p>Contrarium uero scienter facientes auctoritate presentis statuti suspendimus a diuinis; et si huiusmodi suspensionem in se per sex dies sustinuerint, excommunicacionis sentenciam ferimus in eosdem: quorum absolucionem preterquam in mortis articulo ad nos solum, et ex causa specialiter retinemus.</p>
                    <p>Et ne ipsi excusacionem super his pretendere ualeant aliqualem, predictos casus nobis expresse reseruatos declaramus, et nunciamus eisdem de quibus, nisi dumtaxat in mortis articulo constitutos absoluere nequeunt, iure uetante, uidelicet publice penitentes de homicidio, de fide mentita, de inieccione manuum in parentes siue in clericos, siue quoscumque religiosos et conuersos, de incendio, de simonia, de litterarum apostolicarum falsitate, de adulterio, de incestu tam naturali, quam legali et spirituali, uidelicet qui consanguineam uxoris sue, uel qui consanguinei uxorem cognouit carnaliter, uel filiolam, uel cuius confessionem audiuit; de lapsu carnis cum masculis, cum brutis, cum sanctimonialibus; de peccato mollitiei, quod omne adulterium superat; de uiolacione ecclesiarum cimeteriorum, de heresi, de schismate, de sortilegiis et diuinacionibus, de magis, de consentientibus et prestantibus, consilium uel auxilium eisdem, de illis qui abortiuum fieri fecerunt coeundo cum muliere pregnante, uel alio quouis modo, et qui ad hoc dederunt consilium et auxilium, de clericis qui furtum commiserunt, et de illis clericis et ecclesiasticis personis, qui irregularitatem quomodolibet incurrerunt, de promotis ad ordines sine tonsura clericali, seu ad saltem adscendendo ad maiorem ordinem non habito ordine minori, de clericis qui iudicio sanguinis uel sententie interfuerunt, uel sentenciam sanguinis dictauerunt, et qui eorum aliqua fieri procurauerunt, de illis qui litteras dictauerunt et formauerunt unde mors uel mutilacio alicuius fuerit subsecuta, et de dantibus in his auxilium, vim, et consilium, de his clericis uel presbyteris qui suspensi uel excommunicati, tunc promoti fuerunt, uel sic ligati diuina celebrauerunt, de sacerdotibus et aliis ministris altaris, quorum negligencia, culpa, uel defectu aliquid inhonestum circa sacramentum altaris quoquo modo euenerit, de defloracione uirginum, de lapsu carnis cum muliere eciam propria menstruosa, et multo fortuis de maioribus et grauioribus casibus qui pape solum reseruantur, ipsi non possunt absoluere quoquo modo, nisi de licencia domini nostri pape speciali.</p>
                </div>
                <div>
                    <head>Capitulum 14</head>
                    <p>Item, nostre intencionis numquam fuit, nec est, prout de iure esse non potest, neque potuit, quod dum aliquando presbyteris siue mendicantibus, cuiuscumque ordinis fuerint, uel aliis religiosis, siue secularibus in nostris ciuitate et diocesi dedimus, et nos dare contigerit licenciam et potestatem audiendi confessiones, absoluendi, et penitencias iniungendi super et de casibus nobis reseruatis a iure, ipsi absoluere possint uirtute dicte licentie in foro interiori de culpis delictis et excessibus publicis notoriis et manifestis, cum talia peccata non sint de iure occulta correccione purganda, nec de illis pro quibus est publica penitencia iniungenda de iure, et quorum cognicio punicio et correccio pertinent ad examen et decisionem fori iudicialis exterioris, nec eciam de occultis, nisi recepta idonea caucione super congrua et debita satisfaccione seu restitucione lesis locis et personis infra terminum sibi prefigendum absque fraude facienda, nec eciam a quibuscumque suspensionis, excommunicacionis, uel interdicti sententiis in quascumque personas et loca auctoritate conciliorum prouincialium et statutorum synodalium ecclesie nostre Nannetensis promulgatis et promulgandis, cum huiusmodi sentenciarum relaxaciones ad nostram personam specialiter reseruate pertinere dinoscantur, que predicta contra nostrum presens statutum iam facta rata non habemus et de cetero fieri talia prohibemus sub pena iuris et in periculo suarum salutis animarum.</p>
                </div>
                <div>
                    <head>Capitulum 15</head>
                    <p>Statuimus insuper, ut si quis contra suum aduersarium a nobis uel a nostris officialibus et aliis nostris inferioribus ecclesiasticis iudicibus excommunicacionis sentenciam impetrauerit, illam in scriptis redactam presentet proprio sacerdoti dicti excommunicati, et faciant registrari, et excommunicatum publice nunciari infra tres septimanas a data dicte excommunicacionis continue sequentes, cum hoc commode facere potest.</p>
                    <p>Quod si forte aliquis ulterius hoc facere distulerit fraudulenter et maliciose, iusta causa cessante, ex nunc inhibemus dictum impetrantem ad sigillandum dictam litteram excommunicacionis admitti, nec aduersarium predictum uirtute talis littere excommunicatum publice nunciari: decernentes ipsum excommunicatum in huiusmodi casu, si petierit, absoluendum fore sine difficultate quacumque, in et ad expensas impetrantis.</p>
                </div>
                <div>
                    <head>Capitulum 16</head>
                    <p>Item, si quis archidiaconus, uel decanus ruralis, inferior noster, habens plures sedes protribunales infra metas sue iurisdiccionis, aut eius uices gerens citet ad iudicium, coram se uocet, seu citari mandet et trahi litteratorie uel uerbotenus, siue ex officio in casibus sibi licitis, siue ad denunciacionem uel instanciam partis uel partium aliquem uel aliquos de subditis suis, obmissa eisdem citatis reis proximiori sede, ad aliam remociorem, cum hoc gracia uexacionis et maliciose fieri uerisimiliter presumatur, nisi dicti rei, tracti seu conuenti ad id expresse consenserint, decernimus presentis statuti auctoritate tales taliter citatos ad parendum seu comparendum in huiusmodi causa ad sedem remociorem non adstringi, et tales citaciones, et quidquid inde secutum fuerit iuribus minime subsistere, sed carere robore firmitatis.</p>
                    <p>Transgressores autem presentis statuti penam decem librarum seu minorem per nos moderandam nobis applicandarum, et in pios usus conuertendarum incurrere uolumus et decernimus ipso facto, et impetrantes talium citacionum, et eis utentes ad solucionem expensarum et damnorum, quas et que sustinuerint dicti rei occasione citacionum predictarum.</p>
                </div>
                <div>
                    <head>Capitulum 17</head>
                    <p>Preterea, cum non deceat domum Dei et loca ad usus pios ecclesiasticos deputata et dedicata profanari, uestigiis sanctorum patrum inherentes, in uirtute sancte obedientie, et sub pena excommunicacionis, et ad penam centum solidorum nobis applicandorum, et in pios usus conuertendorum, uniuersis et singulis nobis subditis inhibemus, ne ipsi per se, uel alium, seu alios, in ecclesiis seu earum cimeteriis, siue contiguis ipsis ecclesiis, siue remotis ab eisdem, publica placita, maxime laicalia, seu banna et proclamaciones ac adiornamenta fori laicalis inibi faciant; panes, carnes, uolucres, pisces, et res quascumque uendibiles in ecclesiis, cimeteriis, et baletis earumdem uendicioni non exponant, neque uendant; et insuper omnes et singulos nobis subiectos requirimus, quatenus a predictis desistant omnino sub pena excommunicacionis, ad quam in ipsos canonice proferendam procedemus, qui contra presentis statuti tenorem secus egerint, et eidem statuto non paruerint cum effectu.</p>
                    <p>Statuimus insuper, uolumus, et ordinamus, ex pluribus causis nos merito mouentibus, quod in cimeteriis predictis non fiant publice uie, non ducatur equester currus, quadrige aut alia uehicula non ducantur aut trahantur, et quod ipsa cimeteria muris aut alia competenti clausura absque mora diuturna clausa sint, et perpetuo teneantur ad expensas fabricarum et parochianorum ecclesiarum, uel aliorum qui ad talia facienda adstricti sunt, uel adstringi possunt quoquo modo.</p>
                </div>
                <div>
                    <head>Capitulum 18</head>
                    <p>Item, precipimus, mandamus, et ordinamus, firmiter iniungentes omnibus et singulis nostris archidiaconis, decanis ruralibus, ecclesiarum parochialium rectoribus, uicariis, prioribus, et capellanis curatis, subditis nostris, ut ipsi infra instantem nostram proximam synodum B. Luce copiam, seu transcriptum presentium statutorum capiant et reportent, et tam in dicta synodo, quam aliis perpetuo uenturis, dum eiusmodi synodo intererunt, in manu habeant et teneant sine fraude.</p>
                </div>
                <div>
                    <head>Capitulum 19</head>
                    <p>Item, in concilio prouinciali per felicis recordacionis Dominum SIMONEM titulo S. Cecilie presbyterum cardinalem, sedis apostolice legatum auctoritate apostolica facto, edito, et celebrato, inter cetera sub his uerbis cauetur.</p>
                    <p>[1] Cum falcem propriam nulli in messem mittere liceat alienam, de iusticiariis laicis, seu quibusuis aliis, solam temporalem iurisdiccionem habentibus, qui et accionibus mere personalibus ecclesiasticas personas coram se litigare compellunt, contra canonicas sancciones, huius prouisione concilii duximus statuendum, quod licet eedem persone ecclesiastice non solum coram eis litigare, sed eciam ad ipsos uenire in causis huiusmodi minime teneantur de iure, et allegato foro priuilegiato coram ipsis iidem iusticarii compulsioni nihilominus institerint supradicte, eo ipso excommunicacionis, quam in ipsos his scriptis proferimus, sentenciam incurrunt: que contra ipsos nullatenus relaxetur, nisi lesis de damnis et interesse per ipsos iusticiarios fuerit integre satisfactum, eorum processibus atque sententiis latis nullam roboris firmitatem habituris.</p>
                    <p>Ad hoc si quis iurisdiccionem temporalem exercens de excommunicacionis, suspensionis, uel interdicti sententiis, uel an iuste late fuerint, uel iniuste, aut aliis mere ecclesiasticis et spiritualibus causis cognicionem seu decisionem presumserit usurpare; per locorum diocesanos auctoritate presentis concilii ad desistendum a predictis moneatur, et per censuram ecclesiasticam compellatur. [2]</p>
                    <p>Nos uero IOHANNES episcopus supradictus aduertens huiusmodi concilium per aliquos temere, et damnabiliter pluries uiolari, uolentes exequi ut tenemur, in primo casu omnes et singulos delinquentes auctoritate dicti concilii eo ipso excommunicatos publice nunciamus.</p>
                    <p>In secundo uero casu omnes et singulos iusticiarios, de quibus in ipso fit mencio, generaliter et publice auctoritate dicti concilii requirimus et monemus primo, secundo, et tercio, una canonica monicione pro omnibus, quatenus ipsi infra sex dies a tempore notificacionis huiusmodi concilii et statuti facte sibi competenter et notificate sequentes; quos sex dies pro omni perenni et competenti termino eis prefigimus et assignamus, a predictis in dicto concilio supradicto expressatis omnino desistant.</p>
                    <p>Quod si non fecerint, ipsos ex nunc pro ut ex tunc lapsis prius sex diebus supradictis auctoritate nostra excommunicacionis uinculo innodamus in his scriptis, a qua ipsos absolui, nisi obseruata forma supra scripta, penitus inhibemus: mandantes, et precipientes omnibus et singulis subditis nostris, ut ipsi huiusmodi excommunicatos sententiis in ecclesiis suis publice denuncient, et publicare procurent.</p>
                </div>
                <div>
                    <head>Capitulum 20</head>
                    <p>Item, omnes et singulos dominium temporale obtinentes, seu iudiciarie gerentes officium, iurisdiccionem sancte matris Ecclesie subuertere et minuere uolentes, qui sepe et sepius multimode uolentes in foro ecclesiastico litigare in causis ecclesiasticis, spiritualibus, et aliis, quarum cognicio et decisio ad dictum forum de antiqua approbata et legitime prescripta consuetudine pertinuerunt, et noscuntur pertinere, desistere compellunt, ecclesiarumque, et aliorum piorum ecclesiasticorum locorum uiolatores, bonorum ecclesiarum et ecclesiasticarum personarum raptores, occupatores et detentores, nosque et ecclesiam nostram Nannetensem, ac iura ipsius et nostra, iurisdiccionem, possessiones, antiquas libertates, franchisias, et immunitates occupantes, ledentes et impedientes, uilipendentes et diminuentes contra statum libertatesque nostras, immunitates ecclesiasticas, iurisdiccionem, et iura nostra, et ecclesie nostre predicte, conspiratores, monopolia, occulta banna, uel edicta, aut statuta facientes, litterarum nostrarum auctoritate nostra ordinaria emanatarum, et earum portitorum iniuriatores, captores, dilaniatores, ruptores, detentores, uerberatores, et in predictis prestantes et dantes auxilium, consilium, mandatum, preceptum et fauorem, et ea fieri procurantes, publice uel occulte, excommunicatos ipso facto tam canonum, quam dicti concilii auctoritate publice nunciamus, et nihilominus ipsos, nec non omnes et singulos blasphemos sancte matris ecclesie et sui status, et de eisdem et sanctuariorum suorum uerba blasphemie in detraccionem ecclesie et status predicti scienter et publice proferentes, que blasphemie species heresis est, auctoritate nostra in his scriptis excommunicamus per subditos nostros, qualiter die dominica intra missarum solemnia, omni fauore uel timore cessantibus, tam generaliter quam nominatim excommunicatos publice nunciari et teneri usque ad satisfaccionem condignam, et donec beneficium sue meruerint absolucionis obtinere, quam nobis et superioribus nostris dumtaxat, et ad nostram personam specialiter et ex causa retinemus.</p>
                </div>
                <div>
                    <head>Footnotes</head>
                    <p>[1] quotacion marks in margin start here</p>
                    <p>[2] quotacion marks in margin end here</p>
                </div>
            </div>
        </body>
    </text>
</root>
