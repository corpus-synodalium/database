<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Mainz</title>
                <recordID>1409</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1233-07-25</origDate>
                <dateNotes/>
                <origPlace>Mainz</origPlace>
                <diocese>Mainz</diocese>
                <province>Mainz</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1409</p>
                <p>Year: 1233</p>
                <p>Month: 7</p>
                <p>Day: 25</p>
                <p>Circa: None</p>
                <p>DatingNotes: None</p>
                <p>Place: Mainz</p>
                <p>Diocese: Mainz</p>
                <p>Province: Mainz</p>
                <p>CountryModern: Germany</p>
                <p>Latitude: 49.98</p>
                <p>Longitude: 8.2791</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Siegfried III von Eppstein </p>
                <p>IssuingAuthorityAlt: None</p>
                <p>RegnalStart: 1230</p>
                <p>RegnalEnd: 1249</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mone, Kirchenverordnungen, 135-42</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: Pixton, Watchmen, 442 notes that it shows influence of Eudes de Sully's Parisian statutes</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Quoniam uirus heretice prauitatis partibus Alemannie, nescimus a quo fonte, latenter infusum, nostris heu temporibus se usque adeo dilatauit, ut vix ciuitas, villa uel opidum expers huiusmodi feditatis ualeat inueniri: fratres et coepiscopos nostros et alios ecclesiarum prelatos monemus et hortamur in domino Ihesu Christo et sub obtestacione diuini iudicii, ut ad exstirpandum de agro dominico nefandum hoc lolium uigilanter intendant, et hoc idem subditis suis commonicione faciendum iniungant, ne uitium memoratum in partibus nostris, in quibus ante hoc erat incognitum, perniciosius inualescat.</p>
                    <p>Sacri itaque approbacione concilii statuendo precipimus:</p>
                </div>
                <div>
                    <head>Capitulum 1</head>
                    <p>ut quiuis episcopus papales et imperiales constituciones nouiter contra hereticos promulgatas firmiter obseruet et faciat in sua diocesi firmiter obseruari, et cum suam synodum celebrat, legi eas faciat et diligenter exponi, ut tenor earum omnium cordibus imprimatur, quo fideles ab huiusmodi dampnatis erroribus sibi caueant, et qui anima maculati sunt, earum saltem seueritate territi resipiscant.</p>
                </div>
                <div>
                    <head>Capitulum 2</head>
                    <p>Si forte magnas uel potens aliquis, cum propter huiusmodi suspicionem trino edicto citatur examinandus, uenire contempserit, uel in suo errore uoluerit persistere, confisus in fortitudine castrorum, que habet, et hominum suorum auxilio: statuendo precipimus, ut episcopus, in cuius diocesi domicilium uel terram habet, populum diocesis sue diligenti predicacione commoneat, in remissionem eis peccaminum iniungendo, ut contra talem orthodoxe fidei inimicum prelium domini uiriliter pugnaturus insurgat, contra fautores eciam eiusdem monicione premissa tenorem dapalis et imperialis constitucionis obseruet, insuper indicet hoc metropolitano, nobis uidelicet, ut et nos hoc idem in nostra diocesi faciamus, et suffraganeis ecclesie Maguntinensis faciendum districtius iniungamus.</p>
                </div>
                <div>
                    <head>Capitulum 3</head>
                    <p>Ad hec cum propter suspicionem heresis quenquam ad examinacionem citari contigerit, si uenire paratus fuerit, res et bona ipsius non distrahantur, quousque appareat, innocens sit an reus, ut siquidem sit innocens, aut errorem suum confitens, ab ecclesia recipiatur, bona sua retineat uniuersa; si uero reus appareat et dampnetur, de rebus suis secundum tenorem papalis et imperialis statuti ordinetur.</p>
                    <p>Quisquis autem medio tempore bona ipsius rapere aut distrahere presumpserit, excommunicetur, donec restituat, quod accepit, et satisfaciat de commisso.</p>
                </div>
                <div>
                    <head>Capitulum 4</head>
                    <p>Christianos quoque, qui cum Iudeis habitant, eis seruiendo, excommunicamus, suffraganeis ecclesie Maguntinensis precipiendo, ut et eos in suis diocesibus excommunicent et faciant a suis subditis huiusmodi sentenciam firmiter obseruari.</p>
                </div>
                <div>
                    <head>Capitulum 5</head>
                    <p>Ut sacramenta ecclesie mundius et reuerentius ministrentur, sancto assentiente concilio statuimus, ut sacerdos baptismum, uiaticum, oleum, ministrantes camisiis albis et superpelliciis desuper sint induti, que camisie uel superpellicia penes altare seruentur, et in eundo ad infirmos et redeundo et in missa eis utantur.</p>
                </div>
                <div>
                    <head>Capitulum 6</head>
                    <p>Ad hec statuta Maguntinensis quondam concilii circa eadem sacramenta precipimus obseruari, scilicet ut baptismus cum summa reuerencia celebretur, maxime in distinccione et prolacione uerborum, in quibus sacramenti uirtus consistit, hiis scilicet: ego baptizo te N. in nomine patris et filii et spiritus sancti.</p>
                </div>
                <div>
                    <head>Capitulum 7</head>
                    <p>Sacerdotes doceant laicos, tam mares quam feminas, in necessitate debere pueros baptizare, seruata eadem forma in idiomate suo patres uel matres, si summa necessitas exigat, baptizare proprios debere infantes.</p>
                    <p>Sacerdotes uero diligenter a baptizante inquirant, quid dixerit; si inuenerit debitam formam seruatam, approbet, si non, ipsi pueros baptizent.</p>
                </div>
                <div>
                    <head>Capitulum 8</head>
                    <p>Tres ad plus ad suscipiendum puerum de fonte admittantur propter matrimonii impedimenta.</p>
                </div>
                <div>
                    <head>Capitulum 9</head>
                    <p>Crisma, eucharistia, fontes, oleum et corporalia sub sera propter sortilegium custodiantur.</p>
                    <p>Diacones uel inferioris ordinis clerici eucharistiam ferre non [1] presumant, nisi uel sacerdotis absencia uel necessitas hoc exposcat.</p>
                </div>
                <div>
                    <head>Capitulum 10</head>
                    <p>In audiendis confessionibus et satisfaccionibus iniungendis sequi decreuimus, quod statuit idem concilium, scilicet, ut sacerdos in inquisicionibus faciendis a penitente sollicitus sit, sigillatim usitata peccata, sigillatim inusitata per circumstancias caute perquirens, ne inexpertis detur materia uel occasio, quod ante nescierant, perpetrandi.</p>
                    <p>In loco sedeat suspicione carente.</p>
                </div>
                <div>
                    <head>Capitulum 11</head>
                    <p>Quod si suffitiens non sit in penitentiis iniungendis, maiora reseruet maioribus, sicut homicidia, sacrilegia, peccata contra naturam, incestus, stupra uirginum, iniecciones manuum in parentes, uota fracta et huiusmodi.</p>
                </div>
                <div>
                    <head>Capitulum 12</head>
                    <p>Sciant eciam sacerdotes, quod secundum quantitatem culpe et possibilitatem confitentis satisfaccionem debeant temperare in furto aut usura, rapina, fraude, caueant sibi sacerdotes, ne alias iniungant penitencias confitentibus, scilicet missarum, elemosinarum et huiusmodi, nisi [2] prius reddiderint, si possunt reddere, que acceperunt, cum non dimittatur tale peccatum, nisi prius restituatur ablatum.</p>
                </div>
                <div>
                    <head>Capitulum 13</head>
                    <p>Nullus eciam sacerdos odio, ira uel metu mortis confessionem sibi factam audeat reuelare; quod si fecerit, sine misericordia degradetur.</p>
                </div>
                <div>
                    <head>Capitulum 14</head>
                    <p>Nullus eciam sacerdos missas, quas penitentibus pro peccatis suis iniunxerit procurandas, ipse celebret; pro uiuis eciam nullum fiat trecenarium uel annuale.</p>
                </div>
                <div>
                    <head>Capitulum 15</head>
                    <p>Huic aditiendo firmiter prohibemus, ne sacerdotes ab uno sibi confitente de aliorum peccatis sub nominibus expressis inquirant.</p>
                </div>
                <div>
                    <head>Capitulum 16</head>
                    <p>Preterea dictum sequentes concilium sub excommunicacione prohibemus, ne sacerdotes parochialium ecclesiarum uel ministri capellarum aliquibus de plebe sua in uita siue in morte persuadere uel in penitencia iniungere presumant, ne in ecclesiis conuentualibus uel in locis magis religiosis postulent sepulturam.</p>
                </div>
                <div>
                    <head>Capitulum 17</head>
                    <p>Circa matrimonium eciam, quod statuit idem concilium, firmiter teneatur, scilicet ut matrimonium cum omni honore in facie ecclesie celebretur; sacerdotes quoque in tribus diebus dominicis aut festiuis a se distantibus moneant populum, ut si quid legitimum impedimentum nouerint matrimonii contrahendi, utpote consanguinitatem affinitatem, uotum, ordinem, disparem cultum, conpaternitatem et similia, illud in facie ecclesie studeant reuelare, excommunicacionis sentencia proferatur in genere in omnes huiusmodi impedimenta celantes, qui, si postmodum detecti fuerint, puniantur condigne.</p>
                </div>
                <div>
                    <head>Capitulum 18</head>
                    <p>Item singuli sacerdotum habeant ordinem et librum, qui uocatur agenda, secundum usum, qui seruatur in ecclesia kathedrali.</p>
                </div>
                <div>
                    <head>Capitulum 19</head>
                    <p>Statutum fuit in concilio Maguntinensi, quod nunc innouando precipimus, ut episcopi in precipuis festiuitatibus sermonem faciant, uel se presentibus fieri procurent ad populum, in quo eum a uiciis reuocare et uirtutibus studeant informare, et faciant indulgenciam populo.</p>
                    <p>Celebrent eciam missam in eisdem festis in [3] kathedralibus ecclesiis, nisi necessitate magna prepediantur.</p>
                </div>
                <div>
                    <head>Capitulum 20</head>
                    <p>Assentiente sancto concilio prohibemus, ne episcopi uel archidiaconi alicui sibi presentato curam conferant animarum, nisi saltem quartum decimum etatis annum peregerit, et hoc ipsum dispensatiue, nec aliquem inuestiant uice pueri presentatum, hoc enim fraudis commentum penitus amouemus.</p>
                    <p>Quisquis uero episcopus uel archidiaconus puerum, ut diximus, uel eius uicarium scienter inuestire presumpserit, pena in Lateranensi concilio contra tales edicta puniatur, inuestituram autem sic factam nullas decreuimus habere uires.</p>
                </div>
                <div>
                    <head>Capitulum 21</head>
                    <p>Si quis uero clericus offerat se episcopo uel archidiacono tamquam nomine proprio presentatus, cum tamen uice pueri in ueritate recipiat inuestituram, ab officio similiter sit ipso iure suspensus; et si detectus fuerit prelato suo taliter illusisse, omnibus beneficiis suis per episcopum spolietur.</p>
                </div>
                <div>
                    <head>Capitulum 22</head>
                    <p>Item caueant episcopi et ipsorum archidiaconi, ne illiteratis et in minoribus ordinibus constitutis curam conferant animarum.</p>
                </div>
                <div>
                    <head>Capitulum 23</head>
                    <p>Item maiores et minores quidam ecclesiarum prelati quosdam ex subditis suis canonicis uidelicet aut aliis infeodantes sibi attrahunt et homagiis asstringunt, ut eos habeant ad sue libitum uoluntatis, sane cum ex hoc libertas ecclesiastica conculcetur, consentiente hoc sancto concilio talia fieri firmiter prohibemus, statuentes, ut homagia racione huiusmodi feodorum a clericis nullatenus exigantur, transgressores autem huiHs statuti sacri concilii auctoritate sint ipso iure suspensi, homagia similiter iam facta cassamus.</p>
                </div>
                <div>
                    <head>Capitulum 24</head>
                    <p>Preterea prohibemus, ne qui canonicorum sua priuata commoda promouere uolentes confederaciones uel colligaciones faciant in capitulis suis siue in eleccionibus celebrandis uel in aliis negotiis expediendis, cum ex eis partes et discordie consueuerint suboriri; uolentes ex talibus paccionibus neminem obligari, et hec facientes per suos episcopos debita animaduersione puniri.</p>
                </div>
                <div>
                    <head>Capitulum 25</head>
                    <p>Item statuendo prohibemus, ne religiosi uel alii quiquam ecclesias fundare audeant uel transferre fundatas sine licencia episcopi diocesani et sine benediccione primarii lapidis ac aliis sollempnitatibus, que per episcopum fieri habent, sicut in canonibus est expressum, aliter fundata ecclesia diruatur, clericus fundans suspendatur, laicus excommunicetur.</p>
                </div>
                <div>
                    <head>Capitulum 26</head>
                    <p>Concilii Maguntinensis statutum [4] seruare uolentes precipimus, ut superflua altaria per ecclesias parochiales tollantur, cum singulis ecclesiis non conuentualibus tria ad plus sufficere uideantur, nec fiat aliquod altare de cetero in quacunque ecclesia, nisi episcopo permittente, nec eciam de licencia ipsius episcopi fiat, nisi tantum in reditibus assignetur eidem altari, unde saltem luminaria haberi possint.</p>
                </div>
                <div>
                    <head>Capitulum 27</head>
                    <p>Si aliquis predium suum, cui attinet ius patronatus, obligauerit, quia frequens super hoc emergit dubitacio, quis habeat presentare, dominus uel creditor, sacro annuente concilio statuimus, ut non quidem creditor sed dominus habeat presentare, eciam si in obligacione non exceperit ius patronatus, hoc ita duximus statuendum, si contractus usurarius uel in fraudem usurarum uentus fuerit inter ipsos; indignum est enim, quod creditori ex illicito contractu presentacio beneficii ecclesiastici adquiratur uel aliquid commodi ultra sortem.</p>
                </div>
                <div>
                    <head>Capitulum 28</head>
                    <p>Quia Templarii et Hospitalarii et alii quidam religiosi passim sibi ecclesias attrahunt et adquirunt, quas habere deberent clerici seculares, consentiente hoc sancto concilio statuimus, ne concessionibus ecclesiarum, que fiunt religiosis huiusmodi a patronis, consensum adhibeant episcopi, archidiaconi et capituli kathedralis consensu [5]; non concurrente itaque episcopi, archidiaconi et capituli kathedralis consensu huiusmodi concessiones, eciam ante hoc concilium factas, decernimus irritas et inanes.</p>
                </div>
                <div>
                    <head>Capitulum 29</head>
                    <p>Quia per questuarios predicatores non modica scandala sunt exorta, statuendo prohibemus, ne in ecclesiis aliquatenus admittantur, precipientes, ut qui eos in ecclesiis suis admiserint, ab officio et beneficio, donec satisfaciant, suspendantur.</p>
                </div>
                <div>
                    <head>Capitulum 30</head>
                    <p>Quod si forte prouidencia episcopalis predicatores aliquos huiusmodi ex aliqua causa ualde necessaria in sua diocesi duxerit admittendos, non permittantur super archas, uel eciam cum transierint per uicos, pulsare campanas nec loqui in ecclesia, nec presentare reliquias, sed tantum deferant litteras episcopi diocesani, et sacerdotes pro illis loquantur, causas aduentus eorum et litteras episcopales populo breuiter exponendo.</p>
                </div>
                <div>
                    <head>Capitulum 31</head>
                    <p>Laici quidam contrahentes ad inuicem ecclesiastice iurisdiccioni sic se obitiunt, ut uidelicet excommunicentur, si non faciant, quod in pactum deductum exstitit inter eos, sicque fit, ut et ipsi et communicantes eis excommunicentur et interdicantur eis diuina, et uillarum seu opidorum uniuersitates excommunicentur, quod periculosum reputantes sacri concilii approbacione prohibemus, ne prelati de causis, quas laici habent ad inuicem, se aliquatenus intromittant, nisi tales sint, quas ad forum ecclesiasticum non dubium sit pertinere, cum ex hoc secularis iurisdiccio, quod incongruum est, eneruetur.</p>
                </div>
                <div>
                    <head>Capitulum 32</head>
                    <p>Maguntinensis quondam concilii statuta seruare uolentes precipimus, quod prepositi, archidiaconi, ebdomadarii, seu quicunque alii extrinsecam habentes fratrum amministracionem, tempore statuta et debita quantitate stipendia fratribus amministrent, quod commoniti non fecerint, cum maiori et saniori parte capituli uisum fuerit, auctoritate huius sancti concilii, omni cessante fauore uel odio, a diuinis ipsi fratres cessent ministeriis, eo quod nemo cogitur, propriis stipendiis militare.</p>
                </div>
                <div>
                    <head>Capitulum 33</head>
                    <p>Si uero, quod absit, prepositus uel alius amministrator post talem diuinorum suspensionem in sua usque XIIII dies perdurauerit pertinacia, autoritate huius sancti concilii ex tunc ab omni amministracione sit ipso iure suspensus, approbatis nichilominus aliis chercionibus subitiendus, si ipsi uoluerint, usque ad condignam satisfaccionem residebit.</p>
                </div>
                <div>
                    <head>Capitulum 34</head>
                    <p>Huic sane aditiendo statuimus, quod si prepositi uel alii amministratores suspensione hac non curata de amministracione se intromiserint, per suum episcopum durius puniantur.</p>
                </div>
                <div>
                    <head>Capitulum 35</head>
                    <p>Huic sane aditiendo prohibemus, ne unus canonicus, ut quibusdam ecclesiis fieri solet, diuinum offitium ualeat impedire, uires suas denegans propter prebende sue defectum, cum satis ex priori statuto casibus huiusmodi sit prouisum.</p>
                </div>
                <div>
                    <head>Capitulum 36</head>
                    <p>Prepositi eciam iuxta tenorem memorati concilii nichil de rebus ad eorum ammistracionem pertinentibus uendant, pignori obligent, in emphiteosim dent, uel quouis alienacionis titulo distrahant sine consensu capituli, et si factum fuerit, uiribus omnino careat et irritum iudicetur.</p>
                </div>
                <div>
                    <head>Capitulum 37</head>
                    <p>Foresta eciam et lucos secari non faciat sine fratrum consilio et assensu; quod si factum fuerit, in usus fratrum pretium conuertatur.</p>
                </div>
                <div>
                    <head>Capitulum 38</head>
                    <p>Casus matrimoniales dictis concilii Maguntinensis statutis inherentes precipimus, ut nullus sacerdos uel archipresbiter agere presumat, nisi mandatum episcopi super hoc receperit speciale, cum in hiis maior discussio exigatur, transgressor hoc durius puniatur.</p>
                </div>
                <div>
                    <head>Capitulum 39</head>
                    <p>Nullus eciam sacerdos uel clericus iuxta idem concilium audeat spectaculis interesse, coreis publice assidere, tabernas intrare, et uestibus uti non decentibus ordinem clericalem.</p>
                </div>
                <div>
                    <head>Capitulum 40</head>
                    <p>Item sicut in eodem precipitur, si patronus uel aduocatus uel alius, ad quemcunque pertinent res plebani uel alterius sacerdotis defuncti, sibi attraxerit rapaciter, nisi statim restituat, a loci episcopo uel archidiacono excommunicetur.</p>
                </div>
                <div>
                    <head>Capitulum 41</head>
                    <p>Concilii olim Maguntini statutum [6] sequentes precipimus, ne clerici claustra monialium ingrediantur, nisi cum bono testimonio et ex causis honestis, alioquin ipsi a prelatis suis acriter corrigantur, nec ipse moniales egrediantur, nisi pro causis ecclesie, et tunc uelate incedant; nec eciam ob hanc causam aliquibus egredi liceat, nisi sint ille, quibus ex amministracione commissa hoc imminet faciendum, uel que a superiori acceperunt in mandatis, hoc autem non tantum intelligi uolumus de illis monialibus, que clause sunt, cum ille omnino exire non possint, sed de illis, que sine clausura uitam consueuerunt ducere honestiorem.</p>
                </div>
                <div>
                    <head>Capitulum 42</head>
                    <p>Compaternitatem iuxta idem concilium ne monachi uel moniales contrahant, omnino prohibemus.</p>
                </div>
                <div>
                    <head>Capitulum 43</head>
                    <p>Statuendo precipimus, ut monachi et alii religiosi non utantur uestibus alterius coloris, quam eorum ordini congruat, siue sint cottidiane siue pluuiales.</p>
                </div>
                <div>
                    <head>Capitulum 44</head>
                    <p>Item si aliqua claustra monialium ad tantam inopiam sint redacta, quod ibi degentes de reditibus monasterii sustentari non possint, si forte ipsis monialibus mittant amici sui panem, uinum, denarios aut huiusmodi, statuimus, ut ipse quidem moniales hec non recipiant, donec hec significet abbatisse uel magistro suo, ut eius arbitrio, que missa sunt, uel usibus eorum, quibus destinata fuerant, relinquantur, uel in usus communes conuentus conuertantur, et labores eorum ueniant in commune.</p>
                </div>
                <div>
                    <head>Capitulum 45</head>
                    <p>Item sacro approbante concilio prohibemus statuendo, ne muliercule, que uouentes continenciam habitum quodammodo mutauerunt, nec tamen professioni alicuius certe regule se astrinxerunt, per uicos a modo decurrant, sed in domibus suis uiuant de proprio, si hoc habent, si uero sunt pauperes, uictum et alia necessaria laboribus manuum suarum uel alii seruiendo conquirant.</p>
                    <p>Hoc idem de uirginibus, deo uirginitatem suam offerentibus, duximus statuendum.</p>
                    <p>Subdite sint et huiusmodi femine suis plebanis, et eorum consilio regantur.</p>
                </div>
                <div>
                    <head>Capitulum 46</head>
                    <p>Quia uagi scolares, qui uulgo Euerhardini uocantur, deo abhominabilem uitam ducunt, diuinum officium inuertunt, unde eciam laici scandalizantur, monachis dant apostatandi materiam, quippe quos de claustris suis recedentes et alibi in seculo receptaculum non inuenientes ipsi in suum recipiunt consortium: statuit hec sancta synodus prohibendo, ne quis clericus eos recipiat, uel aliquid det eisdem; quod si fecerit, a superiori suo suspensus acriter corrigatur.</p>
                    <p>Nullus eciam scolaris recipiatur, nisi chorum et scolas frequentans.</p>
                </div>
                <div>
                    <head>Capitulum 47</head>
                    <p>Assentiente sancto concilio decreuimus, ut contra usurarios iuxta statutum Lateranensis concilii procedatur, et si conuenti in iudicio conuicti fuerint, usuras accepisse, ad restitucionem earum et satisfaccionem canonicam per censuram ecclesiasticam conpellantur.</p>
                </div>
                <div>
                    <head>Capitulum 48</head>
                    <p>Cum ecclesiastica beneficia sint sine diminucione qualibet conferenda, quidam ecclesiarum patroni, personis idoneis obmissis, talibus ea conferunt, quos minima porcione cogere possunt esse contentos, reliqua suis usibus totaliter applicando, statuimus itaque, quod si tales clerici spoliari se debita porcione sue ecclesie sentientes ad episcopum suum non proclamauerint, auctoritate huius sancti concilii sint ipso iure suspensi, et si detecti fuerint tacuisse, eedem eis ecclesie per episcopum detulerint, ipse per censuram ecclesiasticam patronum ab huiusmodi molestacione compescat.</p>
                </div>
                <div>
                    <head>Capitulum 49</head>
                    <p>Item statuimus, ut singuli episcopi suos carceres habeant, in quibus falsarii, clerici incorrigibiles et alii, qui hoc meruerunt, teneantur.</p>
                </div>
                <div>
                    <head>Capitulum 50</head>
                    <p>Item concilii Maguntini statutum innouando sancimus, ut si ecclesiam uel personam ecclesiasticam spoliari contingat, et predator [7] et is, in cuius receptaculum preda forsitan est deducta, commoneantur, ut ablata restitui satagant infra octo dies, quod si non fecerint, excommunicentur, et locus, ad quem eedem res, ut diximus, sunt deducte, supponatur ecclesiastico interdicto.</p>
                </div>
                <div>
                    <head>Capitulum 51</head>
                    <p>Huic sane propter maliciam temporis aditiendo statuimus, si hee pene fuerint forsitan non tante, episcopus, in cuius diocesi hoc fuerit perpetratum, si quantitas culpe et necessitas uindicte id exegerit, uicinis significet episcopis, ut ipsi, ad dictos malefactores simili ammonicione premissa, per suas dioceses publicent et a suis subditis seruari faciant sentencias ante dictas, quod si sic non fuerit satisfactum et ardua necessitas hoc exposcat, ad melropolitani noticiam perferatur, qui per totam prouinciam contra tales malefactores modo procedi faciat memorato, et sub pena insuper excommunicacionis districte duximus inhibendum, ne quis aliqua predicta scienter emere audeat aut tenere, si qui uero episcoporum in huius statuti prosecucione inuenti fuerint negligentes, per metropolitanum aduersione debita puniantur.</p>
                </div>
                <div>
                    <head>Footnotes</head>
                    <p>[1] Ed. (non).</p>
                    <p>[2] Ed. (nisi).</p>
                    <p>[3] Ed. (in).</p>
                    <p>[4] Ed. (statutum).</p>
                    <p>[5] Ed. (consensu)</p>
                    <p>[6] Ed. (statutum).</p>
                    <p>[7] Ed. p(redator).</p>
                </div>
            </div>
        </body>
    </text>
</root>
