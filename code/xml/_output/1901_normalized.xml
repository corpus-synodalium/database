<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Narbonne</title>
                <recordID>1901</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1227</origDate>
                <dateNotes/>
                <origPlace>Narbonne</origPlace>
                <diocese>Narbonne</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1901</p>
                <p>Year: 1227</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: None</p>
                <p>Place: Narbonne</p>
                <p>Diocese: Narbonne</p>
                <p>Province: Narbonne</p>
                <p>CountryModern: France</p>
                <p>Latitude: 43.1836</p>
                <p>Longitude: 3.0042</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Pierre Amiel</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, cols 20-26</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>FElicis recordacionis dominus Ludouicus rex Francorum, attendens quanta pertinacia laici prouincie Narbonensis, et quarumdam partium adiacentium, in preiudicium animarum suarum, sentenciam excommunicacionis contemnerent; contra huiusmodi pertinaciam olim apud Apamiam constitutus, de consilio domini Romani sancti Angeli diaconi cardinalis, tunc apostolice sedis legati, omnium eciam prelatorum et baronum de Francia, qui presentes fuerant, pro ecclesiastica libertate, statuit: ut quicumque post trinam admonicionem se excommunicari permiserit, in nouem libris et uno denario Turonensi puniatur.</p>
                    <p>Si uero per annum contumaciter in excommunicacionis sentencia permanserit, bona eius omnia cadant in commissum.</p>
                    <p>Quam constitucionem, nos Petrus archiepiscopus Narbonensis, de consilio fratrum et suffraganeorum nostrorum, et approbacione totius prouincialis concilii, mandamus et statuimus, atque precipimus de cetero in prouincia Narbonensi ab omnibus inuiolabiliter obseruari.</p>
                    <p>Ita uidelicet, quod si forte excommunicatus in predicta summa puniri nequiuerit, minori, uel alias secundum prouidenciam sui diocesani episcopi puniatur, sicut a prelatis Francie obseruatur. [1]</p>
                    <p>Si autem uniuersitas culpa sua fuerit intricata, pena puniatur eadem.</p>
                    <p>Si uero pro culpa domini, ipse dominus pena simili puniatur.</p>
                </div>
                <div>
                    <head>Capitulum 2</head>
                    <p>Item quia Iudei usurariis exaccionibus plurimum opprimunt Christianos, cum a Domino generaliter prohibeantur usure: synodali concilio duximus prouidendum, ne Iudei aliquatenus a Christianis immoderatas aliquatenus usuras accipiant.</p>
                    <p>Quod si fecerint, eas restituere ab ecclesia compellantur: uidelicet per excommunicacionem in Christianos, qui cum eis in commercio uel aliis participacionem habebunt.</p>
                    <p>Nec in domibus suis habeant Christiana mancipia, uel nutrices: nec carnibus publice uescantur, uel uendant eas indiebus, quibus abstinent Christiani.</p>
                    <p>Nec in baiuliis, uel aliquibus officiis, preesse Christianis permittantur.</p>
                    <p>Carnes eciam, quas ipsi faciunt, priuatim tantum in domibus suis uendant, et non in Christianorum macellis.</p>
                </div>
                <div>
                    <head>Capitulum 3</head>
                    <p>Ad hoc ut Iudei possint ab aliis discerni, statuimus, et districte precipimus, ut in medio pectoris deferant signum rote, cuius circulus sit latitudinis unius digiti, altitudo uero unius dimidii palmi de canna.</p>
                    <p>Nihilominus inhibemus iisdem diebus Dominicis et festiuis publice operari.</p>
                    <p>Et ne Christianos scandalizent, uel scandalizentur ab iis, uolumus et mandamus, ut in septimana sancta nullatenus, nisi causa necessitatis, exeant domos suas: et prelati faciant eos a Christianorum uexacionibus custodiri, maxime in septimana predicta.</p>
                </div>
                <div>
                    <head>Capitulum 4</head>
                    <p>Statuimus insuper, ut Iudei singulis annis in festo Dominice resurreccionis, sex denarios Melgorensis monete per singulas familias, pro oblacione ecclesie parochiali persoluant.</p>
                </div>
                <div>
                    <head>Capitulum 5</head>
                    <p>Item, quia ultima uoluntas defuncti debet inuiolabiliter obseruari: uolumus et precipimus, ut testamentum, uel ultima uoluntas cuiusque, in presencia semper catholicorum uirorum, et parochialis sacerdotis, uel alterius ecclesiastice persone loco ipsius, condatur.</p>
                    <p>Presertim ut idem sacerdos, uel alia ecclesiastica persona, ualeat de ipso testatore laudabile testimonium perhibere, ne de ipso aliqua infidelitatis suspicio possit haberi: et maxime, ut ea, que in pias causas reliquerit, fideliter et citius sine fraude soluantur.</p>
                    <p>Quod si testator [2] uocare, ut diximus, sacerdotem et uiros catholicos contempserit: careat ecclesiastica sepultura, donec de huius mandati contemptu, ecclesie satisfactum fuerit competenter.</p>
                    <p>Notariis uero, qui absque solemnitate superius expressa notare uel scribere presumpserint testamenta uel ultimas uoluntates, ecclesie introitus interdicatur usque ad satisfaccionem condignam.</p>
                </div>
                <div>
                    <head>Capitulum 6</head>
                    <p>Item, cum religio iuramenti peccatis exigentibus fere ab omnibus in istis partibus contemnatur: contra huiusmodi contemptores aliquid securitatis pro salute animarum ipsorum, duxit presens concilium statuendum.</p>
                    <p>Uidelicet ut quicumque in transgressione iuramenti de cetero manifeste deprehensus fuerit, in ecclesia publice denuncietur esse periurus.</p>
                    <p>Quod si admonitus satisfacere noluerit, tunc excommunicetur accensis candelis, et pulsatis campanis, singulis diebus Dominicis et festiuis: et denuncietur intestabilis et infamis, et nec ad testimonium uel ad alios actus legitimos admittatur.</p>
                    <p>Et idem de falsis testibus obseruetur.</p>
                </div>
                <div>
                    <head>Capitulum 7</head>
                    <p>Item statuit presens synodus, quod nomina illorum omnium, qui peccata sua confessi fuerint, scribantur a capellanis, qui confessiones audiuerunt eorumdem: ut laudabile testimonium de confessionibus eorum ualeant perhibere.</p>
                    <p>Illis uero qui confiteri contempserint saltem semel in anno a decimo quarto anno supra, uiuis, introitus ecclesie usque ad satisfaccionem condignam; mortuis uero, interdicatur ecclesiastica sepultura.</p>
                    <p>Illi uero qui confessiones illorum audiuerint, in loco patenti audiant, non occulto.</p>
                </div>
                <div>
                    <head>Capitulum 8</head>
                    <p>Item, de publicis usurariis, incestuosis, concubinariis, adulteris et raptoribus, fuit in presenti concilio constitutum, ut singulis diebus Dominicis et festiuis publice in ecclesia excommunicentur.</p>
                    <p>Similiter et illi qui testamenta defunctorum publicare et complere post competentes admoniciones renuerint excommunicacioni subdantur.</p>
                </div>
                <div>
                    <head>Capitulum 9</head>
                    <p>Item cum in concilio Lateranensi et aliis sit frequenter per Romanum pontificem constitutum, quod presbyteris in ecclesiis monachorum et aliarum personatum, ad suam, et ad suorum sustentacionem, porcio sufficiens assignetur: ne a domno Papa possimus merito reprehendi, uobis abbatibus, prioribus, et aliis regularibus et secularibus, qui habetis uel teneris ecclesias huiusmodi, precipimus, ut in uestris ecclesiis, episcopis personas presentetis idoneas, quibus per episcopos animarum cura commissa usque ad festum Pentecostes proxime uenturum, secundum facultates ecclesiarum, arbitrio bonorum uirorum, porcionem idoneam assignetis: uidelicet, qua tam ipsi, quam sui, ualeant sustentari honeste, et alia facere, que continentur in pluribus constitucionibus, que iamdudum super hoc a sede apostolica emanarunt.</p>
                </div>
                <div>
                    <head>Capitulum 10</head>
                    <p>Illud preterea duximus exponendum, ut in ecclesiis uestris, non pauciores faciant moram quam tres monachi, uel canonici regulares: sicut alia uice per dominum Petrum Beneuentanum, tunc apostolice sedis legatum, fuit in prouinciali concilio constitutum, et postmodum obseruatum.</p>
                </div>
                <div>
                    <head>Capitulum 11</head>
                    <p>Adiicimus insuper, ut monachi uel canonici regulares, uel eciam sacerdotes, nisi pro ecclesiis suis et miserabilibus personis, et de prelati sui licencia speciali, in foro seculari uel ecclesiastico aduocare nullatenus presumant.</p>
                    <p>Quod si forte pars aduersa repellere tales neglexerint uel noluerit, a iudice repellantur omnino.</p>
                </div>
                <div>
                    <head>Capitulum 12</head>
                    <p>Item statuimus: ut clerici, occasione patrimonii sui, uel persone, nullatenus tallientur, et tam consules, quam alii laici, ab his talliis et exaccionibus per censuram ecclesiasticam, si necesse fuerit, compescantur.</p>
                </div>
                <div>
                    <head>Capitulum 13</head>
                    <p>De nouis pedagiis et quidagiis statuit concilium, ut per ecclesiasticum iudicem, si necesse fuerit, prohibeantur omnino.</p>
                </div>
                <div>
                    <head>Capitulum 14</head>
                    <p>Uolumus insuper, et districte mandamus, ut ab episcopis testes synodales in singulis instituantur parochiis, qui de heresi, et de aliis criminibus manifestis diligenter inquirant, postmodum episcopis quod inuenerint relaturi.</p>
                </div>
                <div>
                    <head>Capitulum 15</head>
                    <p>Consules nihilominus, castellani, potestates, et barones, abiurare hereticos et fautores, nec non et receptatores eorum, per censuram ecclesiasticam compellantur.</p>
                </div>
                <div>
                    <head>Capitulum 16</head>
                    <p>Qui uero quondam heretici uestiti uel notati fuerint, aut merito suspecti sunt, a baiuliis uel officiis publicis, si qua habent, precipimus ut amoueantur ex toto, nec de cetero ad huiusmodi assumantur.</p>
                </div>
                <div>
                    <head>Capitulum 17</head>
                    <p>Item, statuimus et precipimus obseruari districte, ut Raimundus filius Raimundi quondam comitis Tolosani, comes Fuxensis, et Trincauellus, qui dicitur uicecomes Biterrensis, Tolosani heretici, credentes, fautores, defensores, et receptatores eorum, et presertim illi de Limoso, et alii qui felicis recordacionis domno Ludouico regi Francie iurauerant, et postmodum auersi sunt ab ecclesia: omnes eciam illi, qui arma, equos, uictualia, uel alia subsidia uendunt, donant, mittunt, uel prestant eis scienter, candelis accensis et pulsatis campanis denuncientur excommunicati et expositi cuilibet occupanti tam in rebus, quam in personis, per singulas parochias singulis diebus Dominicis et festiuis.</p>
                </div>
                <div>
                    <head>Capitulum 18</head>
                    <p>Item, quia in multis canonibus et frequenter ordinatum est et statutum, ut archiepresbyteri, prepositi, abbates, et alii qui curam animarum habent, debeant ad sacerdotium promoueri: mandamus et precipimus, ut tales, et illi qui ecclesias parochiales habent, ad sacerdotii gradum promoueantur, et ibi seruiant ut tenentur.</p>
                </div>
                <div>
                    <head>Capitulum 19</head>
                    <p>Precipimus similiter capellanis et aliis ecclesiarum rectoribus, ut questores predicare in ecclesiis non permittant: sed legantur dumtaxat littere, si quas habent, prout ordinatum fuit in concilio generali.</p>
                </div>
                <div>
                    <head>Capitulum 20</head>
                    <p>Item, ad tollendam quorumdam dubietatem de celebrando festo S. Matthie, et ieiuniis quatuor temporum in Septembri: notum fieri uniuersis uolumus, et precipimus obseruari, ut semper in anno bissextili posteriore die celebretur festum predictum, et in quarta feria, que tercia prior in Septembri occurrit, ieiunia quatuor temporum celebrentur.</p>
                    <p>Adiicientes, ut singulis annis in Dominica, qua cantatur Letare Hierusalem, prouinciale concilium celebretur.</p>
                </div>
                <div>
                    <head>Footnotes</head>
                    <p>[1] no period uisible in scan but appears to be end of sentence.</p>
                    <p>[2] Printed with end of line hiphen as &quot;te-testator&quot;.</p>
                </div>
            </div>
        </body>
    </text>
</root>
