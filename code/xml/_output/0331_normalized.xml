<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Ravenna</title>
                <recordID>0331</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1311-06</origDate>
                <dateNotes/>
                <origPlace>Ravenna</origPlace>
                <diocese>Ravenna</diocese>
                <province>Ravenna</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 331</p>
                <p>Year: 1311</p>
                <p>Month: 6</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Ravenna</p>
                <p>Diocese: Ravenna</p>
                <p>Province: Ravenna</p>
                <p>CountryModern: Italy</p>
                <p>Latitude: 44.41667</p>
                <p>Longitude: 12.2</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Rinaldo da Concorezzo</p>
                <p>IssuingAuthorityAlt: None</p>
                <p>RegnalStart: 1303</p>
                <p>RegnalEnd: 1321</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 25, col 449-476</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>In nomine Domini, Amen.</p>
                    <p>Constituciones edite in concilio prouinciali, celebrato [1] in ecclesia Rauenn. et conuocato per uenerabilem patrem dominum Rainaldum, permissione diuina sancte Rauennatis ecclesie archiepiscopum.</p>
                    <p>AD honorem omnipotentis Dei, et gloriose uirginis Marie, beatorum apostolorum Petri et Pauli, beati Apollinaris martyris, patroni sancte Rauennatis ecclesie, beatorum martyrum Uitalis et Ursicini, et ceterorum, quorum reliquias et patrocinia complectimur in ipsa metropoli ecclesia, et ad restauracionem ecclesiarum, et reformacionem morum, ecclesiasticarum, et secularium personarum, et pro salute animarum, in hoc sancto prouinciali concilio, cui, auctore Deo, presidemus, una cum uenerabilibus patribus Dei gracia dominis, V. Bononiensi, H. Regiensi, M. Ceruiensi, et P. Foropopiliensi, episcopis, et fratre Hugolino electo Fauentin. sancte Rauennatis ecclesie suffraganeis, et procuratoribus uidelicet dominorum P. Parmensis, R. Forliuiensis, I. Cesenatensis, fratrum P. Comaclensis, I. Adriensis, et Uen. Saxenatis, episcoporum suffraganeorum absentium: quasdam constituciones conciliorum, synodorum, canonum, et decretalium epistolarum, et aliorum iurium antiquorum et antiquatorum, per obliuionem et negligenciam inobseruatorum, rememoriatorias et executorias rediuiua repeticione edendas preuidimus, quas in subditis recensemus, publicari mandamus: uolentes et mandantes, quod sacri canones, et sedis apostolice decretales, et legatorum eius constituciones, et decreta sanctorum patrum, quantum possibile fuerit, ab omnibus subditis debeant efficaciter obseruari, et infra scripte constituciones.</p>
                    <p>CAPITULA.</p>
                </div>
                <div>
                    <head>Capitulum 1</head>
                    <p>QUia inter cetera, que pericula et discrimina afferunt et inducunt, diuturna uacacio ecclesiarum cathedralium, cui uolentes succurrere, quod statutum est fieri pro celeri ordinacione sancte Romane ecclesie, cum uacauerit, per constitucionem Gregorianam, Ubi periculum, statuimus, mandamus, et obseruari precipimus pro celeri ordinacione Rauennatis ecclesie, uel alterius ecclesie cathedralis de prouincia, cum uacauerit, ita quod pro ordinacione ipsius Rauennatis ecclesie fiant oraciones et processiones ad Dominum, et alia bona spiritualia a clero et populo uniuerso per totam Rauennatem prouinciam, donec ipsa eleccio fuerit celebrata: et in qualibet ciuitate et ecclesia cathedrali eiusdem prouincie uacante, a suis clero et populo, pro celeri ordinacione eiusdem ecclesie cathedralis.</p>
                    <p>Et idem fiat in ecclesiis conuentualibus uacantibus pro celeri et concordi eleccione ipsorum ab iis, qui sunt de conuentibus et capitulis ipsarum.</p>
                    <p>Et ut hec celerius adimpleantur, archidiaconus, prepositus, et chorus ecclesie Rauennatis, statim cum ecclesia ipsa uacauerit, procurent omnibus et singulis suffraganeis uacacionem ipsam notificare: et capitula ecclesiarum cathedralium idem obseruent et faciant in suis ciuitatibus et diocesibus, cum suas ecclesias pastore contigerit uacare.</p>
                </div>
                <div>
                    <head>Capitulum 2</head>
                    <p>Quia, secundum Apostolum, qui bene presunt presbyteri, duplici honore habendi sunt digni, in uita scilicet et in morte: statuimus et firmamus, quod quando contigerit aliquem comprouincialium episcoporum, presentium uel futurorum de hac luce, Deo uocante, migrare, induatur pontificalibus, et cum eisdem, solemnibus exequiis precedentibus, cum solemni Missa pro defuncto sepeliatur: et quam citius fieri poterit, ceteris comprouincialibus episcopis ipsius obitus intimetur per capitulum ipsius ecclesie cathedralis, ut orent pro episcopo defuncto.</p>
                    <p>Et quilibet coepiscoporum dici faciat triginta continuas Missas a die notificacionis obitus ipsius usque ad trigesimum diem; et refici qualibet die tres pauperes.</p>
                    <p>Et in qualibet ecclesia cathedrali et conuentuali, una Missa pro ipsius anime expiacione celebretur solemniter.</p>
                </div>
                <div>
                    <head>Capitulum 3</head>
                    <p>Quia inter cetera remedia, que proficiunt ad expiacionem animarum fidelium defunctorum, sunt oraciones et eleemosine: et illis maxime in his teneamur obnoxii, a quibus nos recognoscimus uerbi et operis beneficia recepisce; in quorum numero predecessores nostri merito possint adscribi: statuimus, et perpetua stabilitate firmamus, quod de cetero semel in anno, uigilia festi sancte Praxedis, quod est uicesimo Iulii, in tota prouincia Rauennate, per singulos coepiscopos et capitula ecclesiarum cathedralium, fiat solemne anniuersarium pro defunctis coepiscopis totius prouincie, ad quod clerus et populus conuocetur.</p>
                    <p>Et die predicta quilibet episcopus comprouincialium predictorum, duodecim pauperes ad minus refici faciat, pro animarum expiacione celeri predictorum.</p>
                    <p>Si autem ipsa dies caderet in Dominica: fiat precedenti die, uel subsequenti feriata die, quam commodius poterit.</p>
                </div>
                <div>
                    <head>Capitulum 4</head>
                    <p>Adiicimus insuper, quod de cetero, semel in anno, scilicet quarta die Iunii, uel in proxima subsequenti feria, si festum incideret die illa, fiat solemne anniuersarium per coepiscopos in tota prouincia pro expiacione animarum fidelium defunctorum, patronorum et ecclesiarum benefactorum: ad quod, sicut dictum est de anniuersario episcoporum, clerus et populus conuocetur, et ipsa die pauperes reficiantur, ut eciam per hoc fideles ad beneficenciam prouocentur et animentur.</p>
                </div>
                <div>
                    <head>Capitulum 5</head>
                    <p>Statuimus, quod si in ecclesiis cathedralibus, collegiatis, conuentualibus, et ceteris, extra altaria teliquie habeantur, de ipsarum ueritate et certitudine, quorum sanctorum sint, per singulos comprouinciales episcopos, in singulis eorum ciuitatibus et diocesibus, cum diligencia exquiratur: quatenus de ipsis habita certitudine, deuote uenerentur, et publicentur populis, et uenerari mandentur.</p>
                    <p>De quibus uero nulla certitudo possit haberi, in altaribus, uel alibi, sicut uisum fuerit, recondantur, nec de cetero populis exponantur: et qui contra fecerit, ad arbitrium diocesani episcopi puniatur.</p>
                </div>
                <div>
                    <head>Capitulum 6</head>
                    <p>Cum sacramenta ecclesiastica debeant cum debita reuerencia et ueneracione, et gratis tractari, suscipi et conferri: statuimus, quod omnia sacramenta ecclesiastica, quantum possibile fuerit, a ieiunis ministrentur, cum ornamentis necessariis, seu paramentis, et gratis, illud rememorantes attentius: Quod gratis accepistis, gratis date.</p>
                    <p>Qui contra fecerit, preter Diuinam offensam, quam ex hoc contrahit et incurrit, et penas a canonibus constitutas, in subsequenti prouinciali concilio acrius puniatur.</p>
                </div>
                <div>
                    <head>Capitulum 7</head>
                    <p>Statuimus, quod eucharistia, uiaticum, siue corpus Christi, chrisma, oleum sanctum, et oleum infirmorum, sic deuote, tute et secrete custodiantur, et reponantur in ecclesiis uel sacristiis, in locis ad hoc deputatis, et aptis: quod ad ea non possit manus nefaria accedere, seu sacrilega, et maxima mulierum: et quod eucharistia, seu uiaticum, quod pro infirmis reseruatur frequentius innouetur.</p>
                    <p>Et qui in predictis negligens fuerit uel remissus, preter indignacionem Dei, quam ex contemptu sacramentorum eiusdem et sue salutis contrahit et incurrit, ab ordinario suo arctius puniatur.</p>
                </div>
                <div>
                    <head>Capitulum 8</head>
                    <p>Cum non solum ministri ecclesiastici mundi esse debeant, sed utensilia pro Diuino cultu munda, et munde teneri et tractari, premonente propheta: Mundamini qui fertis uasa Domini: statuimus, quod corporalia, palle, tobalee, et cetera sacerdotum et altarium ornamenta, munda sint, et cum omni mundicia conseruentur: et calices habeantur argentei, si commode fieri poterit, et ecclesiarum suppetant facultates: et sufficientes libri pro Diuinis officiis, et paramenta: super quibus uolumus et mandamus diligentem et solertem per diocesanos curam et sollicitudinem adhiberi, et terminum congruum non habentibus statuere ad habendum predicta: et ubi in predictis habendis, ecclesiarum non sufficiant facultates, moneantur laici, et maxime parochiani, et sollicite inducantur, ut componant et contribuant saltem pro dimidia in predictis.</p>
                    <p>Cum inter cetera utensilia pro Diuino ministerio sit campana utilis et necessaria, ad cuius sonum maxime fideles excitantur ad Diuinum cultum, et demones propelluntur: statuimus quod de cetero campane que fient de nouo, benedicantur [2] ea solemnitate [3] que in pontificali inscribitur, in ecclesiis cathedralibus, ciuitatibus singulis, et collegiatis, et plebibus, et conuentualibus singulis diocesum.</p>
                </div>
                <div>
                    <head>Capitulum 9</head>
                    <p>Statuimus, quod quilibet episcopus in sua diocesi informare debeat sacerdotes et ministros, nouos maxime, uel a scientibus expertis faciat informari, in suis officiis et ministeriis, et ecclesiasticis sacramentis, et ipsorum collacione seu dispensacione, scilicet in catechizando, baptizando, conficiendo corpus et sanguinem Iesu Christi, et que sunt confeccionis uerba, seu consecracionis, et confitentes seu penitentes absoluendo, et formam et modum absolucionis, et Diuinis aliis.</p>
                    <p>Cum iuxta canonicas sancciones unicuique sacerdoti, quantumcumque digno, unam Missam tantum in die sufficiat celebrare, et ualde felix sit qui digne celebrat unam: districtius prohibemus, ne quis de cetero nisi unam tantum in die celebret Missam, nisi in casibus a iure permissis: et quod nullus alienigena audeat predicare, uel celebrare, uel in sacro ordine ministrare, nisi fuerit prius presentatus ordinario, et eidem de ipsius ordinacione facta fuerit plena fides.</p>
                    <p>Monemus omnes insuper et singulos sacerdotes, parochiales maxime, quod quando omnibus diebus Dominicis celebrare debuerint, alba cocta siue stola induti, aquam exorcizent, seu benedicant cum sale: et aqua altare ecclesiarum, et populum antequam celebrent, aspergant, cum antiphona, Asperges me Domine, uel alia que pro tempore occurret, et psalmo uel uersu, Miserere mei Deus secundum magnam misericordiam tuam.</p>
                    <p>Monemus insuper omnes et singulos parochianos, cuiuscumque parochialis ecclesie, quod saltem in diebus Dominicis audiant Missam integram in sua parochiali ecclesia, a qua prius non recedant, quam benediccionem post Missam receperint: et quicumque contra fecerit, tercio admonitus, excommunicacionis sentencia percellatur.</p>
                </div>
                <div>
                    <head>Capitulum 10</head>
                    <p>Statuimus insuper, quod festa sanctorum patronorum ecclesiarum cathedralium prouincie Rauennatis semper die in qua occurrunt denuncient celebrantes officia, et studeant celebrare, et clero et populo ciuitatis et diocesis eiusdem precipiant celebrari in tota prouincia Rauennat. et quod de festo B. Apollinaris, et de omnibus sanctis presulibus Rauennatibus per columbam electis, fiant festa per totam prouinciam Rauennatem suis diebus.</p>
                    <p>Et ut in hoc errare non possint, ipsa festa in suis Kalendariis inscribi faciant, et apponant: et, ut premittitur, denuncientur.</p>
                    <p>Monemus omnes et singulos sacerdotes, parochiales maxime, ut omnibus diebus Dominicis, quando debuerint Missas celebrare populis, lecto euangelio, et offertorio, uel cantato, festa celebranda et ferianda iuxta consuetudinem, et ipsorum uigilias ieiunandas, si qua scilicet habuerint, et certa ieiunia, si occurrerint, debeant nunciare, uel indicere ipsas debere festari, ieiunari precipere.</p>
                    <p>Et ut in predictis errare non possint, studeant festa omnia, uigilias, et ieiunia in scriptis habere, infra duos menses a publicacione presentium, in suis Kalendariis, siue martyrologiis conscribere, seu conscribi facere: et qui in predictis negligentes fuerint uel remissi, per suos episcopos acrius puniantur.</p>
                </div>
                <div>
                    <head>Capitulum 11</head>
                    <p>Cum sacramentum baptismi omnium sacramentorum sit principium et fundamentum, et ideo propter summam necessitatem forma eiusdem, a Christo institutore tradita, a nullo fidelium maxime debeat ignorari: ipsam formam, que infra scriptis uerbis complectitur, recensemus: Petre, uel Maria, ego baptizo te in nomine Patris, et Filii, et Spiritus sancti, sub trina aspersione, uel immersione, nihil interposito, uel detracto.</p>
                    <p>Quam siquidem formam, sacros canones imitantes, mandamus et precipimus de cetero ab omnibus baptizantibus irrefragabiliter obseruari: et ne de ipsius ignorancia quis ualeat excusari, ter in anno, scilicet in die Resurreccionis, et in die Pentecostes, per episcopos, per se uel alios in ecclesiis cathedralibus, per archipresbyteros in baptismalibus, et per rectores in parochialibus, in Missarum solemniis uel predicacionibus, publice et districte precipimus diuulgari.</p>
                </div>
                <div>
                    <head>Capitulum 12</head>
                    <p>Cum domum Dei deceat sanctitudo, dicente domino: Domus mea domus oracionis uocabitur: et ualde indignum sit, et deuocioni cultus contrarium, quod in ecclesiis fiant mercata, tractatus et mercimonia laicorum, et ponantur in eis uasa, et alia, non deputata ad execucionem et obsequium Diuinorum: statuimus, et arctius prohibemus, ne de cetero in ecclesiis fiant mercata, siue teneantur uasa uel mercimonia laicorum, nec iudicalia tractentur temporalia, nec fiant in eis coadunaciones, uicinie, uel tractatus, seu publica parlamenta: nisi forte ex necessitate, tempore guerrarum, hec fieri contigerit.</p>
                    <p>Et qui contra fecerit, diocesani arbitrio puniatur.</p>
                </div>
                <div>
                    <head>Capitulum 13</head>
                    <p>Cum predicandi officium priuilegiatum existat, ad cuius execucionem exigitur industria personarum pollentium etate, grauitate morum, uite sanctitate, sciencia et sermone; et indifferenter alicubi admittantur, et recipiantur tales, ex quorum recepcione scandalum et animarum periculum dicitur prouenisse: statuimus et districtius prohibemus, quod ad predicacionis ministerium, qui trigesimum ad minus non attingit annum, cuiuscumque religionis existat, de cetero in aliqua ecclesia nullatenus admittatur: nec eciam questuarii recipiantur ad id officium.</p>
                </div>
                <div>
                    <head>Capitulum 14</head>
                    <p>Statuimus, et perpetua stabilitate firmamus, quod de cetero, quolibet anno, tempore magis apto et loco, fiat capitulum prouinciale abbatum et priorum ordinis S. Benedicti, non exemptorum, iuxta instituciones canonicas.</p>
                    <p>Et si ex causa legitima non posset dictum capitulum prouinciale fieri: saltem singuli abbates, et priores, cuiuscumque diocesis, pro reformacione conueniant certo tempore, loco, et die, sicut melius uiderint expedire.</p>
                    <p>Et hoc de prioribus, et prepositis canonicorum regularium, mandamus in omnibus et per omnia obseruari.</p>
                </div>
                <div>
                    <head>Capitulum 15</head>
                    <p>Monemus omnes et singulos sacerdotes, parochiales maxime, quatenus decretalem ex. de penitentiis, Omnis utriusque sexus, in suis parochialibus ecclesiis, intra Missarum solemnia suis parochianis studeant publicare, et exporiere in uulgari, in Aduentu Domini, et in quadragesima, ne aliquis de ipsius ignorancia se ualeat excusare.</p>
                    <p>Et qui negligens fuerit in premissis, per suum episcopum arctius puniatur, dicendo quod peccant mortaliter non confitendo, et corpus Christi saltem in anno semel non suscipiendo: nisi de consilio sacerdotis abstinuerint a communicacione, sacramento, et recepcione corporis Iesu Christi.</p>
                    <p>Monemus omnes insuper medicos, quod quando uocati fuerint ad infirmos, non ulterius redire habeant, nec curare eosdem, nisi prius eis constiterit, quod ipsi infirmi predicti medicum aduocauerint animarum, et eis fuerit de animarum salute prouisum.</p>
                    <p>Et si quis medicorum, huius monicionis contemptor extiterit et transgressor: tamdiu ab ingressu ecclesie arceatur, donec de transgressione huiusmodi ad arbitrium ordinarii satisfecerit competenter.</p>
                </div>
                <div>
                    <head>Capitulum 16</head>
                    <p>Cum indignum sit, quod beneficia ecclesiastica pro Diuinorum officiorum obsequiis deputata, conferantur illitteratis, ignotis, insufficientibus, et indignis; statuimus, et districtius prohibemus, ne parochialis ecclesia de cetero conferatur, seu detur, nisi tali, qui competenter sciat legere et cantare Diuinum officium.</p>
                    <p>Nec canonicatus conferatur alicui in ecclesia cathedrali, nisi tali, qui sciat legere et cantare, et competenter construere, et decimumquintum annum attigerit.</p>
                    <p>Nec canonicatus, uel prebenda, et clericatus, in ecclesia collegiata, ubi tres uel plures fuerint in congregacione, nisi sciat competenter legere et cantare, et duodecimum compleuerit annum.</p>
                    <p>Nec aliud rurale et simplex beneficium alicui prorsus illitterato, sed qui sciat aliqualiter legere.</p>
                    <p>Et si contra factum fuerit, sit irritum ipso iure.</p>
                </div>
                <div>
                    <head>Capitulum 17</head>
                    <p>Monemus omnes abbates, priores, conuentus, et monachos ordinis S. Benedicti, quatenus in responsoriis, et aliis Diuinis officiis, se debeant de cetero conformare: cum honori ecclesie sit ualde contrarium, et ut plurimum scandalosum, quod professi eiusdem religionis et ordinis sint dissoni uel ignari, maxime in Diuinis officiis, iuxta canonica instituta.</p>
                </div>
                <div>
                    <head>Capitulum 18</head>
                    <p>Quum decreuerint sancti Patres, synodos per singulas ciuitates fieri, pro reformacione status ecclesiarum, ecclesiasticarum et secularium personarum, quod est permaxime necessarium, ut pastores gregis Dominici, de ipsius gregis pascuis euellant, et edificent, et plantent in eis: hoc considerantes saluberrimum, et iuri non dissonum, quod in qualibet ciuitate, uel diocesi, ubi diocesanus commodius et utilius uiderit expedire, semel conuocet synodum, et faciat annuatim, hoc presenti concilio prouinciali fieri declaramus: et cathedraticum soluatur.</p>
                </div>
                <div>
                    <head>Capitulum 19</head>
                    <p>Monemus omnes et singulos, qui de cetero uoluerint matrimonium contrahere, quod sponsalia, per duas Dominicas successiue faciant in ecclesiis ciuitatis, uel loci, ubi sponsalia fuerint celebranda, et in ecclesiis parochiarum, ad quas debuerint sponse traduci, proponi banna, siue edicta, per sacerdotes parochiales eorumdem, quod infra octo dies proxime subsequentes, si sit aliquis, qui sciat aliquod impedimentum legitimum inter eos, qui ad inuicem contrahere uoluerint, illud opponat.</p>
                    <p>Et ipsi presbyteri nihilo minus inuestigent, utrum aliquod impedimentum subsistat, iuxta formam concilii generalis: et ipsi parochiales presbyteri ad requisicionem predictorum hoc facere teneantur.</p>
                    <p>Quod si omissum fuerit ex negligencia, uel malicia predictorum contrahentium, ultra penas in predicto concilio declaratas, non recipiantur ad benediccionem solemnem sponsaliorum per dictos presbyteros, seu quoscumque alios: et usque ad satisfaccionem condignam a traduccione et carnali commercio seu consorcio sint suspensi.</p>
                    <p>Et pena simili puniantur, qui contra interdictum ecclesie nupcias duxerint celebrandas.</p>
                    <p>Et ut tempora interdicta ad celebrandum nupcias non possint aliquando ex ignorancia excusare: monemus omnes sacerdotes, parochiales maxime, quatenus dicta tempora, Dominica ante Aduentum, et Dominica ante septuagesimam, et Dominica ante octauam Ascensionis Domini, studeant publice in Missarum solemniis nunciare, quod nullus celebret nupcias temporibus ab ecclesia interdictis, scilicet a prima Dominica de Aduentu, usque post Epiphaniam: et a Dominica de septuagesima, usque ad octauam Pasche: et a tribus diebus ante Ascensionem, usque ad octauam Pentecostes.</p>
                </div>
                <div>
                    <head>Capitulum 20</head>
                    <p>Cum, secundum Apostolum, nemo sibi debeat honorem assumere, nisi tamquam Aaron a Deo fuerit uocatus, hoc minus considerant et attendunt, sue salutis obliti, qui se intrudunt ad dignitates ecclesiasticas, uel beneficia, et eligi et intrudi procurant per potenciam laicalem.</p>
                    <p>Uolentes igitur talibus et similibus remediis quibus possumus obuiare: statuimus, et districtius prohibemus, ne quis talia de cetero presumat attentare, uel attentari sustineat, uel procuret.</p>
                    <p>Et si quis contra fecerit, non solum non confirmetur, nec instituatur, sed omni spe promocionis in tota Rauenn. prouincia per diocesanum similiter exuatur: et nihilo minus ipso facto sit excommunicatus, et omni priuilegio ecclesiastice proteccionis ac defensionis exutus sit: a qua sentencia non possit absolui, nisi per prouinciale concilium, satisfaccione plenaria prius prestita, de patratis excessibus et commissis, et damnis illatis; et eciam sit inhabilis ad ecclesiasticum beneficium obtinendum.</p>
                </div>
                <div>
                    <head>Capitulum 21</head>
                    <p>Cum, iuxta propheticum oraculum, melior sit obediencia, quam uictime, et inobedientium culpa cognoscatur ex pena inflicta talibus ex nouo et ueteri testamento: hoc minus considerant honestatis ecclesiastice et fame prodigi, qui prelatis suis in superbiam elati, Behemoth in sua malicia et superbia imitantes, contra prelatos suos se erigunt, et contumaciter et pertinaciter eisdem obedire recusant; et, quod est durius, ipsis detrahunt, et hostiliter eos impugnant.</p>
                    <p>Statuimus ergo et arctius prohibemus, ne quis clericus secularis, uel religiosus, de cetero contra prelatum suum se debeat superbe erigere, sed in iis que Dei sunt, maxime debeat humiliter obedire: et qui contra fecerit, et tercio monitus non destiterit, cum Dathan et Abiron, quos propter inobedienciam terra uiuos absorbuit, partem consequantur et sortem: et nihilo minus, durante contumacia, postquam publice denunciatus fuerit, ab omnibus, et in omnibus euitetur, et ab officio et beneficio, donec resipuerit, et plenarie satisfecerit, et ad mandata prelatorum suorum redierit, sit suspensus.</p>
                </div>
                <div>
                    <head>Capitulum 22</head>
                    <p>Cum, secundum canonicas sancciones, unusquisque in uocacione, qua uocatus se dignoscitur, debeat permanere, hoc minus considerant Sarrabaite et apostate, ordinum mendicantium maxime, qui plerumque in suarum animarum periculum, religionum, et obseruanciarum, et fidelium scandalum, de ipsis religionibus exeunt, et ad officia et beneficia ecclesiastica se ingerunt impudenter.</p>
                    <p>Uolentes igitur talium saluti succurrere, et salutari remedio prouidere: statuimus, et districte prohibemus, ut nulli apostate, et maxime mendicantium ordinum, de cetero admittantur, uel recipiantur, uel eligantur in ecclesiis secularibus, uel regularibus, seu ad Diuinum officium: non obstante, seu eis alicuius excusacionis patrocinium afferente, quod ab obseruancia suorum ordinum fuerint absoluti, uel datam eis licenciam quamcumque a prelatis eorum habuerint, ad religiones alias, uel obseruancias transeundi, uel beneficium curatum acceptandi, siue obtinendi.</p>
                    <p>Et qui contra fecerint, ipso iure ab officio et beneficio sint suspensi; a qua suspensione non possint absolui, nisi in concilio prouinciali prius satisfaccione prestita, cum effectu, ad metropolitani arbitrium.</p>
                    <p>Et talium recepcio, siue ipsius facta promissio sit irrita ipso iure: et ab ipsis beneficiis, dignitatibus, personatibus, rectoriis, ministeriis ecclesiasticis, et congregacionibus, dicti apostate prorsus abiiciantur et repellantur, et de predictis aliis personis prouideatur idoneis.</p>
                    <p>Nec predicti apostate, dum in apostasia permanserint, aliquo priuilegio ecclesiastice immunitatis uel defensionis gaudeant, sed eo sint exuti omnino: ne per ecclesiam, uel uiros ecclesiasticos in aliquo defendantur, sed sicut membra putrida, a corpore ecclesiastice unitatis reiiciantur omnino, ut talibus presumpcionibus tollatur temeritas de suis religionibus seu ordinibus exeundi, et exeuntibus detur materia ad professas regulares obseruancias redeundi.</p>
                    <p>Idem intelligatur de aliis religiosis monachis et canonicis ordinis S. Augustini.</p>
                </div>
                <div>
                    <head>Capitulum 23</head>
                    <p>Etsi Iudei, de misericordia, et ad testimonium incredulitatis eorum, debeant ab ecclesia et fidelibus in suis ritibus tolerari, quia tamen ex ipsorum conuersacione permixta multa mala scandala prouenisse noscuntur, statuimus, et perpetua stabilitate firmamus, quod Iudei portent in pannis superioribus certum signum, scilicet rotam panni crocei coloris: et mulieres eorum in capite, ut sic a Christianis possint discerni.</p>
                    <p>Nec recipiantur alicubi ultra mensem ad habitandum, nisi in locis, in quibus habuerint sinagogas.</p>
                </div>
                <div>
                    <head>Capitulum 24</head>
                    <p>Cum nemo debeat falcem in alterius messem mittere, nec alicuius pastoris gregem seu subditos concitare: statuimus, et perpetua stabilitate firmamus, quod nullus episcopus in alterius diocesi aliquam iurisdiccionem exerceat, uel utatur pontificalibus, nisi de licencia ordinarii loci.</p>
                    <p>Item statuimus, quod nullus clericus secularis uel regularis admittatur ad ordines per aliquem episcopum de prouincia Rauenn. sine licencia uel litteris diocesani episcopi, unde fuerit oriundus, uel domicilium, seu beneficia obtineat in eodem: nisi sit de ordinibus mendicantium, uel aliorum priuilegiatorum, de quibus constet.</p>
                    <p>Cum unusquisque pastor cultum pecoris sui diligenter attendere debeat, et ipsum pro meritis, pascuis arcere Dominicis, et ad ipsa introducere; ualde indignum est, iure ecclesie et honestati contrarium, quod admittantur et recipiantur ad episcopalia exercenda ignoti et uagabundi episcopi, et maxime lingua et ritu dissoni, ex quorum ordinacione, sicut experiencia docuit, proueniunt duo mala; quia promouentur incogniti, inhabiles et indigni, et eciam de ipsorum rita ordinacione dubitatur.</p>
                    <p>Unde statuimus, et perpetua stabilitate firmamus, quod nullus episcopus uagabundus, uel ignotus, ad exercenda pontificalia admittatur, nisi prius metropolitano constiterit de ipsius canonicis ordinacione, consecracione, et titulo: et tunc eciam predicta pontificalia exercere non possit, nisi de uoluntate uel licencia diocesani episcopi, in cuius ciuitate uel diocesi uoluerit talia exercere.</p>
                    <p>Et si quis talis episcopum se pretendens, facere contra presumpserit, a pontificalibus et officio sit ipso iure suspensus, per hanc nostram constitucionem.</p>
                    <p>Et episcopus diocesanus, in cuius diocesi, et in curia talia exercuerit, siue presumpserit, episcopum a predictis possit facere denunciari suspensum.</p>
                    <p>Et omnes comprouinciales episcopi teneantur eum facere denunciari similiter ad peticionem et requisicionem diocesani predicti, et ipsum penitus euitare: et quoscumque ordinabit in ordinacione sic presumpta, nullus coepiscoporum recipiat eos in ordinibus sic susceptis, nec eisdem ecclesias, prebendas, uel beneficia ecclesiastica conferat; sed execucione sic susceptorum ordinum careant, donec per eum, qui de iure poterit, cum eis fuerit dispensatum.</p>
                </div>
                <div>
                    <head>Capitulum 25</head>
                    <p>Item cum hospitalium bona consumantur, deuastentur et occupentur, eciam per laicos, et sepe sine aliquo titulo usurpata detineantur, et eorum redditus in pauperes non conuertantur, ad quod deputata sunt: statuimus, quod hospitalia alicui non concedantur, nec aliqui instituantur in eis, nec ea qui habent ualeant detinere, nisi sint religiosi, et sine uxore, et tales, quod profiteantur perpetuo ibidem pauperibus deseruire, et tonsuram et hospitalitatem teneant, et residenciam faciant in eisdem.</p>
                    <p>Et qui contra fecerit, reddatur inhabilis ad ordines suscipiendos, et beneficia quecumque ecclesiastica obtinenda, et ea amittat.</p>
                    <p>Et qui hodie detinent, nisi infra tres menses post publicacionem presentis constitucionis resederint, et habitum receperint, ordinatum, uel ordinandum, exnunc auctoritate presentis concilii et constitucionis priuamus eosdem, et ipso iure intelligantur esse priuati a beneficio predictorum.</p>
                </div>
                <div>
                    <head>Capitulum 26</head>
                    <p>Rex omnipotens, cuius imperio subiaceant uniuersa, decreuit, et docuit, episcopali preditos dignitate, et ceteros eidem in ecclesiasticis ordinibus militantes, ab omnibus honorari, et iniuriose per neminem numquam ledi, dum asserit per Prophetam: Nolite tangere christos meos: et in prophetis meis nolite malignari: et alibi ipse idem: Qui uos audit, me audit: et qui uos spernit, me spernit: et qui uos recipit, me recipit.</p>
                    <p>Episcopi enim apostolorum tipum tenent, et presbyteri septuagintaduorum discipulorum locum, in ecclesia militante.</p>
                    <p>Quod quidem plerique minime attendentes, non solum ad improperia, sed ad uinculaciones, trucidaciones, contra illos insurgunt, et ad uulnera inferenda, non sine magna contumelia Creatoris.</p>
                    <p>Et propter transgressores huiusmodi, uolentes penas prefixas a canonibus augmentare, ut penarum multiplicium timore ad talia prorumpere pertimescant: presenti concilio approbante, statuimus, et sancimus, quod quelibet persona, cuiuscumque dignitatis uel status extiterit, que intra nostram Rauennatem prouinciam in aliquem archipresulem siue episcopum, per se uel per alium, seu alios, usque ad sanguinis effusionem, uel alias cum gladio uel fuste, manus iniecerit temere uiolentas, aut ceperit, seu capi fecerit, uel captum detineri iusserit, siue expresse consenserit, non solum incurrat excommunicacionis laqueum ipso iure, sed in obitu, ad aliorum metum, careat ecclesiastica sepultura, et eius familiares, siue familia, qui habitauerint cum eodem, quousque plene satisfecerint, non recipiantur, in penam illius, ad Diuina, et ecclesiastico subiaceant interdicto: et ipsum transgressorem eiusque filios et nepotes decernimus inhabiles ad ecclesiasticum honorem et beneficium ecclesiasticum obtinendum: exnunc priuantes eosdem omni iure patronatus, feudis, priuilegiis, beneficiis ecclesiasticis, et honore.</p>
                    <p>Elecciones, prouisiones et collaciones factas in tales, irritas decernentes: electores, presentatores et prouisores alicuius ex predictis, eligendi, prouidendi et conferendi potestate exnunc illa uice priuamus: uniuersitatem siue communitatem, infra cuius iurisdiccionem aliquid ex iis contigerit perpetrari, que expresse consenserit, ut predictorum excessuum aliquis committatur, uel que non punierit legitime premissorum aliquod perpetrantes, infra mensem, postquam eius maioribus seu rectori uel maiori parti eiusdem innotuerit, seu alias fuerit manifestum, aut eciam nunciatum, extante possibilitate, exnunc ecclesiastico, et eius terram et locum supponimus interdicto: rectores, officiales et consiliarios eiusdem, excommunicacionis uinculo innodamus.</p>
                    <p>Illum autem qui prelatum inferiorem, uidelicet abbatem uel clericum alium in dignitate, uel personatu in aliqua cathedrali ecclesia constitutum, clericaliter uiuentem et se enormitatibus, et secularibus, et negociacionibus publice minime immiscentem ubi non permittitur sibi a iure, per se uel per alium interfecerit, uel mutilauerit, seu alias inhabilem uel deformem reddiderit ad Missarum solemnia, uel Diuina officia celebranda, uel carceratum detinuerit, per diocesanum, uel eius uicarium, super relaxacione ipsius requisitus, si beneficiatus extiterit, exnunc omni beneficio priuamus perpetuo, et ipsum inhabilem reddimus ad aliud obtinendum: si uero laicus fuerit, priuamus in obitu ecclesiastica sepultura, et ipsum, eiusque filios et nepotes, non posse ad ecclesiasticum beneficium eligi, uel assumi: et electores et prouisores alicuius talium personarum exnunc suspendimus a Diuinis; elecciones, prouisiones et postulaciones factas de talibus irritas decernentes.</p>
                    <p>Illos autem qui clericum inferiorem alium in quauis dignitate uel sacro ordine constitutum, clericaliter tamen uiuentem, et se enormitatibus publice non immiscentem, occiderint, mutilauerint, uel reddiderint inhabilem uel deformem ad Diuinum officium celebrandum, si clerici fuerint, omnibus beneficiis ecclesiasticis priuamus perpetuo, et inhabiles reddimus ad alia beneficia ecclesiastica obtinenda: si fuerint laici, eos et eorum filios inhabiles ad ecclesiasticum honorem et beneficium iudicamus, et in obitu priuamus ecclesiastica sepultura.</p>
                    <p>Plerumque contingit, quod tirannica rabie, seu populi seuicia, uel parcialitate uigente alicubi faciente [4] antistes proprius a sede sua repellitur, et in ciuitate seu diocesi propria residere prohibitus, cogitur exulare: quandoque uero bonis et rebus propriis dignitatis spoliatus, mendicare compellitur, in opprobrium non solum pontificalis dignitatis, sed totius clericalis ordinis.</p>
                    <p>Quo circa compatientes huiusmodi sic eiectis, et eciam spoliatis; et eieccionibus, et spoliacionibus, et sceleribus occurrere, inquantum possumus, cupientes: statuimus et firmamus, nostro concilio prouinciali approbante, quod si aliqua ciuitas, uniuersitas, siue communitas, consenserit expresse, uel ipsius maior pars siue rector aut dominus temporalis eiusdem, uel mandauerit, antistitem proprium a propria sede uel ciuitate repelli, aut eumdem in illa residere formidantem, propter minas uel timorem, aut potenciam alicuius domini temporalis, uel aliquorum tunc gubernantium terram ipsam, exulare permiserit extra illam, et infra duos menses eumdem non reuocauerit, et sibi plene prouiderit, quod in ciuitate ipsa, uel saltem in diocesi, in loco idoneo et securo ualeat residere, et libere iurisdiccione et officio suo fungi, postquam ei notum fuerit hoc, aut eciam intimatum, uel ipsi antistiti non fecerit de ipsius dignitatis iuribus et redditibus responderi: ex nunc uniuersitatem eamdem, eiusque terram et locum, ecclesiastico subiacere decernimus interdicto.</p>
                    <p>Consiliarios uero, credendarios, et presidentes ipsi ciuitati, et potentes, quorum facto uel consilio seu studio predicta fuerint attentata, uel alias procurata, ipsorumque filios et nepotes, ex nunc inhabiles decernimus ad beneficia ecclesiastica obtinenda.</p>
                    <p>Ipsum quoque presulem exulantem decernimus honorifice debere recipi, et adiuuari, in qualibet ciuitate et diocesi prouincie Rauennatis ad residendum nisi iusta euidens causa notorie subsit [5] ubi uoluerit residere exulacione huiusmodi perdurante: ipsum quoque iurisdiccione sua inter subditos suos, et ipsius bonis ac iuribus inibi libere posse uti.</p>
                    <p>Ciuitatem uero et terram, eumdem ad habitandum in ipsa uel diocesi recipere contemnentem, et eius uniuersitatem, ex nunc ecclesiastico interdicto decernimus subiacere, quam cito idem episcopus publice dixerit ex hoc sibi et ecclesie Dei iniuriam irrogari: nisi locus ille ex aliqua causa racionabili et manifesta ab eius recepcione ualeat excusari.</p>
                    <p>Illos uero, qui conspiracionem, seu colligacionem, uel coniuracionem, seu ligam uel confederacionem, aut tractatum fecerint, uel fieri procurauerint, ut proprius antistes, siue alius prelatus inferior, non permittatur, seu non possit in sede propria uel diocesi residere, aut libere officio suo uti, siue quod illi uel eius officialibus de suis bonis et redditibus non respondeatur, uel contra status eius pacifici subuersionem, aut honoris debiti et soliti diminucionem, ex nunc excommunicacionis uinculo innodamus, et beneficiis ecclesiasticis, si clerici fuerint, priuamus perpetuo, aliis libere conferendis.</p>
                    <p>Si uero extiterint laici excommunicacionis laqueum ipso facto incurrant: et ipsos ipsorumque filios et nepotes inhabiles iudicamus ad ecclesiastica beneficia obtinenda: et promotores talium personarum ad illa, suspendimus a Diuinis, ac priuamus potestate eligendi et prouidendi eciam illa uice: nec non omni feudo ecclesiastico, iure patronatus, et honore priuamus perpetuo.</p>
                    <p>Predictas quoque penas illos eciam incurrere decernimus ipso facto, qui inhibuerint, uel mandauerint, seu expresse consenserint, uel tacite, ubi ad eos uiolencias pertinuerit prohibere, quod ipsi pontifici uel prelato alicui nisi hoc sibi concedatur legitime, ab homine, uel a iure [6] de suis bonis, uel redditibus non respondeatur per eos, ad quos pertinet respondere: uel impedierint ne aliquis antistes, per se uel per alium, iurisdiccionem suam possit libere exercere, aut procurare plenarie iura sua.</p>
                    <p>His tamen penis episcopos, eorumque officiales, et delegatos iudices sedis apostolice, uel eius auctoritate, decernimus minime comprehendi, circa hec iurisdiccione sua fungentes.</p>
                    <p>Personas uero, que aliquem pontificem, uel prelatum, uel aliquam aliam ecclesiasticam personam, aliquo castro, villa, uel vico, seu eius iurisdiccione, uel possessione eiusdem, aut aliquo predio, seu domo, spoliauerint temeritate propria, ex nunc uinculo excommunicacionis innodamus: ipsasque et earum filios et nepotes reddimus inhabiles ad ecclesiastica beneficia obtinenda: et electores ac prouisores talium personarum suspendimus a Diuinis.</p>
                    <p>In premissis enim et ea contingentibus, decernimus posse procedi ad ipsorum cognicionem et execucionem de plano et absque strepitu iudicii et figura.</p>
                    <p>Si quisque catholicus iubetur patienti necessitatem aperire uiscera caritatis, quamquam alienigene, uel ignoto: quanto fortius coepiscopi super coepiscopum manifeste indigentem, ceterique inferiores prelati et clerici, super eum tenentur ad subuencionem eius dexteram aperire, et erga illum coantistites caritatem fraternam, et inferiores, caritatiuam deuocionem gerere [7].</p>
                    <p>Idcirco ad ipsius caritatis fraterne et deuocionis caritatiue uinculum conseruandum, et cleri opprobrium propellendum, salubriter prouidemus, et statuimus, nostro prouinciali concilio approbante: quod si contigerit aliquem presulem prouincie Rauennatis tirannica peste, uel seuicia populi, absque ipsius culpa euidenti et notoria, extra sedem propriam uel ciuitatem et diocesim exulare, et illi de redditibus et iuribus sue dignitatis et ecclesie minime responderi, uel non de maiori parte reddituum eorumdem, omnes coepiscopi, cum suo clero, teneantur ad subuencionem illi faciendam, modo uidelicet infrascripto, de communi collecta personarum ecclesiasticarum suffraganeorum, et clericorum prouincie prelibate: uidelicet, quod metropolitanus, uel duo ex coepiscopis, quos exulans ad hoc assumpserit, in unum sine difficultate conueniant, et ipse coram eis, notariis presentibus, et testibus fide dignis, iuret ad sancta Dei euangelia coram se exposita, sed non tacta, quod ei subtrahitur maior pars illorum reddituum, quos percipere consueuit, siue quod de illis non permittitur responderi, sacramento suo ualorem estimans subtractorum.</p>
                    <p>Quibus in scripturis redactis, per ipsos duos coepiscopos, auctoritate presentis concilii, singulis annis, quibus ille sic exulauerit, et manserit spoliatus, pro subuencione ipsius exulantis, auctoritatis presentis concilii, collectam communem imponat, pro rata, tam sibi ipsis, quam ceteris suffraganeis, archipresuli, illorumque cleris, et ecclesiis, et clero ipsius exulantis, usque ad dimidiam partem ualoris reddituum predictorum, diuidentes eamdem secundum solucionem solitam procuracionum cardinalium legatorum: et exigentes infra duos menses, postquam per illum sepe fuerint requisiti, cum iustis et moderatis expensis, et exactam sine difficultate consignent pontifici exulanti.</p>
                    <p>Quoslibet uero pontifices in his difficiles pena debita puniemus: alios uero inferiores prelatos et clericos excommunicacionis uinculo innodamus, qui in solucione porcionis supradictarum collectarum eis uel clericis suis imposite, aut eciam imponende, negligentes fuerint uel rebelles, aut alias se difficiles exhibuerint in premissis: quos per totam nostram prouinciam, usque ad integram satisfaccionem, in uirtute districte obedientie, excommunicatos assidue per ecclesias publice, ex causa predicta, precipimus nunciari.</p>
                    <p>Capitula eciam, et conuentus, que in iis difficultatem uel maliciam adhibuerint, ecclesiastico supponimus interdicto.</p>
                    <p>Sustinentes uero excommunicacionem eamdem, ultra sex menses postquam excommunicati fuerint propter hoc publice nunciati, beneficiis ecclesiasticis censemus posse priuari.</p>
                    <p>Statuimus insuper, et firmamus, quod aliqui clerici, uel laici nostre prouincie, ad ciuitatem, seu terram non debeant personaliter accedere in fauorem interdictorum, quamdiu supposita fuerint interdicto, et sustinuerint interdictum, propter sui pontificis exulacionem, uel bonorum eius omnium, seu maioris partis spoliacionem, uel usurpacionem: et quod aliquem, seu aliquos de ciuitate sic interdicta, non recipiant in domos proprias, siue loca, nisi forte pro commodo proprio eos recipiant.</p>
                    <p>Deliquentes uero in aliquo premissorum, postquam per diocesanum proprium, uel eius auctoritate, facta fuerit publicacio, et generalis admonicio super iis, ad participacionem Diuinorum, uel ad ingressum ecclesie nullatenus admittantur: et sepissime sic interdicti, postquam moniti fuerint, per ecclesias publice nuncientur.</p>
                    <p>Et ad instanciam ipsius exulantis quilibet antistes personas illas, de quibus exulanti uidebitur, admoneat nominatim, quod illi ciuitati interdicte, uel alicui ex eius ciuibus, non prestent consilium, auxilium, uel fauorem, uel participent cum eisdem.</p>
                    <p>Quod si contra fecerint, ex nunc innodamus eos excommunicacionis uinculo in his scriptis, et tamquam excommunicatos ex causa predicta precipimus per ecclesias publice nunciari, exulante huiusmodi requirente.</p>
                    <p>Huic eciam adiicimus, quod si propter parcialitatis rabiem, siue pestem tirannicam, prelatum inferiorem alicuius ecclesie, uel canonicum ecclesie cathedralis, seu alterius collegiate secularis, exulare contigerit, sua culpa manifesta et notoria hoc minime faciente, aut auctoritate iudicis competentis, quod capitulum et conuentus eiusdem secularis, fructus et redditus dignitatis ipsius, uel prebende, exigere teneatur, et ipsi prelato aut canonico sic exulanti duas partes eorumdem reddituum, quos ex ipsa licite percipere consueuit, si redditus ipsos capitulum ipsum perceperit, uel maior pars eius, uel percipere poterit, sine difficultate assignent et exhibeant exulanti, singulis annis, quibus ipsum sic contigerit exulare.</p>
                    <p>Capitula uero et conuentus, que in iis, iusto et manifesto impedimento cessante, difficultatem uel maliciam adhibuerint, ecclesiastico supponimus interdicto; nihilo minus ipsos conueniri et teneri decernimus ad solucionem huiusmodi faciendam.</p>
                    <p>Regularibus uero prelatis, prouideatur de illis, iuxta diocesani proprii iussionem huiusmodi.</p>
                    <p>In premissis namque, et ipsorum cognicione, et exaccione, et eorum occasione, procedi posse sancimus sine strepitu, et ordine iudicii, et figura.</p>
                    <p>Effrenata cupiditas suis terminis non contenta, adeo quorumdam oculos excecauit, quod non solum ad bona profana rapienda et occupanda, sed eciam ecclesiastica, manus extendere non formidant, que sunt ministrorum ecclesiarum et pauperum Christi usibus deputata.</p>
                    <p>Quapropter uolentes eius appetitus noxios refrenare, presenti approbante concilio, statuimus tam prouide quam consulte, quod qui de cetero ecclesiam aliquam, uel aliquem pium locum inuaserit, uel occupauerit, seu occupatum detinuerit, uel aliquod predium rusticum uel urbanum, seu queuis bona ecclesiastica, siue iura perpetua ad aliquem locum uenerabilem pertinencia, uel ecclesiam aliquam seu pium locum spoliauerit, uel spoliatum detinuerit, aliquibus bonis immobilibus, siue iuribus perpetuis, aut iurisdiccione, districtu, uel honore alicuius castri, terre, uel loci, seu communitatis, uel possessionis, decimas colligendi, leuandi pedagia, seu eligendi, uel ecclesie prouidendi, aut census annuos percipiendi, excommunicacionis sentenciam ipso facto incurrat.</p>
                    <p>Et si admonitus non destiterit, et integre non satisfecerit sine difficultate: ex nunc tam ipsum, quam eius filios, et descendentes, usque ad quartam generacionem, omnibus feudis, honoribus et beneficiis ecclesiasticis priuamus perpetuo, et inhabiles reddimus ad beneficium ecclesiasticum obtinendum: statuentes elecciones, prouisiones, collaciones, presentaciones, et quasuis postulaciones, quas attentare contigerit, ad ecclesiasticum beneficium, de aliquo premissorum, irritas et inanes; et eligentes, postulantes, et prouidentes, seu conferentes, potestate eligendi, prouidendi, conferendi, et postulandi, decernimus illa uice fore priuatos, ad superiorem proximum deuoluendum.</p>
                    <p>Clericos uero qui alienum beneficium, seu dignitatem, uel ecclesiam occupauerint, uel detinuerint absque auctoritate iudicis competentis, seu quemquam spoliauerint eius beneficio, uel prebenda, superioris legitimi iudicis non interueniente licencia, uel mandato, uel possessionem maioris partis bonorum eiusdem, ex nunc excommunicacionis uinculo innodamus, et omnibus beneficiis, que intra nostram prouinciam obtinuerint, priuamus perpetuo, aliis libere conferendis: et si admoniti non destiterint, inhabiles iudicamus ad aliqua beneficia ecclesiastica obtinenda, et gaudendum immunitare ecclesiastica, uel priuilegio clericali.</p>
                    <p>Uniuersitatem autem, interdicti, et maiores de ipsa uniuersitate, excommunicacionis sentencias incurrere uolumus ipso facto, si requisita ipsa uniuersitas, uel ipsius rector, siue rectores, uel iurati, postquam eis de ipsa uiolencia, occupacione, seu spoliacione uel usurpacione, manifestum extiterit, non compulerint sine difficultate, aut compellere neglexerint huiusmodi occupatorem, inuasorem, spoliatorem uel usurpatorem, ad rem occupatam, inuasam, uel spoliatam et usurpatam, siue ut iurisdiccio, siue quidquam ius aliud, libere dimittendam ipsi ecclesie, per eam pacifice possidendam.</p>
                    <p>Si uero uniuersitas ipsa, aut communitas, siue maiores de ipsa uniuersitate, uel eius rector, aut dominus temporalis, huiusmodi occupacionem seu inuasionem, usurpacionem uel spoliacionem fecerint de aliquo premissorum: consiliarios et maiores eiusdem, ac rectorem seu rectores, in iis scriptis excommunicacionis uinculo innodamus, et ipsam uniuersitatem, et singulos de ipsa uniuersitate, ecclesiastico supponimus interdicto: mandantes ipsas sentencias per totam nostram prouinciam sepissime publicari, et illos excommunicatos et interdictos publice nunciari.</p>
                    <p>Et si predictas sentencias excommunicacionis et interdicti, ipsa uniuersitas, consiliarii, et maiores eiusdem, ultra sex menses sustinuerint, post denunciacionem publice factam: ex nunc ipsos consiliarios, et maiores, et eos per quos terra ipsa regeretur, ipsorumque filios et nepotes, inhabiles reddimus ad honores ecclesiasticos, et beneficia obtinenda: ipsosque feudis ecclesiasticis priuamus perpetuo: et in obitu prohibemus aliquem clericum et presbyterum sepulture talium interesse, nisi primo integre satisfecerit ecclesie taliter spoliate uel lese de damnis, interesse, et iniuriis, et de omni quod perceperint, occupacionis uel spoliacionis aut usurpacionis huiusmodi racione.</p>
                    <p>Et ad premissorum cognicionem et execucionem statuimus posse procedi, sine figura et ordine iudicii, per quemlibet iudicem competentem.</p>
                    <p>Que omnia similiter obtinere uolumus, et statuimus, contra illas personas, que ab uno anno citra inuaserunt et occupauerunt ecclesiastica iura prouincie Rauennatis, et hodie detinent inuasa et occupata.</p>
                </div>
                <div>
                    <head>Capitulum 27</head>
                    <p>Cum precipiat apostolus, Benedicentes nolite maledicere, minus hoc considerant et attendunt, qui in Deum, beatam Uirginem, et sanctos eius, in blasphemiam ora impudica exoluunt.</p>
                    <p>Statuimus igitur ad predictorum impudenciam compescendam, quod quicumque hoc presumpserit de cetero, ultra penam et penitenciam que talibus est per canones imponenda, et liminibus ecclesie arceatur per mensem: et si pluries correctus se non emendauerit, in morte denegetur sibi ecclesiastica sepultura, ut iuxta propheticum oraculum, cum benedicentibus Deum consortium non habeat in eadem.</p>
                </div>
                <div>
                    <head>Capitulum 28</head>
                    <p>Cum proprii pastoris siue iudicis sentencia sit timenda: hoc minus considerant et attendunt qui excommunicacionis sentenciam maxime contemnentes, in sua obstinata et pertinaci contumacia indurescunt, nec curant satisfaccione prestita in commissis absolucionis beneficium impetrare.</p>
                    <p>Uolentes talium cancerato morbo succurrere medicamine salutari, statuimus, et perpetua stabilitate firmamus, quod quicumque de cetero excommunicacionis, uel suspensionis, uel interdicti sentenciam animo sustinuerit per annum indurato, etsi in morte beneficium absolucionis satisfaccione prestita meruerit, nihilo minus tamen in penam contumacie ecclesiastica careat sepultura; salua illorum pena qui pro heresi uel ipsius suspicione arctius percelluntur, iuxta canonicas sancciones.</p>
                    <p>Eciam propter hoc in penam centum solidorum denar. monete ipsius ciuitatis, cuius larem fouent, incurrant ipso facto.</p>
                </div>
                <div>
                    <head>Capitulum 29</head>
                    <p>Cum de matrimonio loquens dicat Apostolus, Propter hoc relinquet homo patrem et matrem, et adherebit uxori sue: hoc minus recogitant et attendunt, qui propria temeritate, repulsis uxoribus, uel, quod est scelestius, ipsis retentis, superinducunt adulteras, et cum eisdem habitant impudice, in Domini institutoris matrimonii offensam, animarum suarum periculum, et fidelium scandalum, et maxime uicinorum.</p>
                    <p>Ad quorum impudicam contumaciam radicitus extirpandam, statuimus, et perpetua stabilitate firmamus, quod nisi tales moniti seorsum per proprium sacerdotem, resipuerint cum effectu, repulsis prorsus adulteris, ad denunciacionem sacerdotis, uel parochialis predicti, diocesanus teneatur ex officio procedere contra eos per censuram ecclesiasticam, usque ad excommunicacionis sentenciam: quam si sustinuerint per mensem animo indurato, adulteris non repulsis, etsi in morte de predictis satisfecerint cum effectu, nihilo minus tamen in ipsorum contemptum et penam ecclesiastica careant sepultura.</p>
                    <p>Per hoc tamen non intelligatur eis permissum, quod tenere possint focarias, eciam solutas: illud rememorantes quod scriptum est: Fornicatores et adulteros iudicabit Dominus: sed contra tales ad arbitrium ordinarii procedatur.</p>
                </div>
                <div>
                    <head>Capitulum 30</head>
                    <p>Cum, iuxta Prophetam, Beatus qui intelligit super egenum et pauperem, et Dominus dicat in euangelio, Date eleemosinam, et omnia munda erunt, et bona ecclesiarum sint pauperum: statuimus quod de cetero, et prout sepius et melius poterit, fiant iuxta possibilitatem, eleemosine generales per episcopos et capitula cathedralium ecclesiarum: et abbates seu conuentus monasteriorum habentium sufficientes redditus ad ea.</p>
                    <p>Et quilibet eciam episcopus, secundum suum beneplacitum et possibilitatem, quotidie in prandium reficiat aliquos pauperes.</p>
                    <p>Et ut pauperibus uerecundis ualeat prouideri, in quolibet quarterio uel sexterio cuiuslibet ciuitatis, et aliis insignibus locis nostre prouincie, quolibet anno eligantur quatuor uel sex, sicut uidebitur episcopis esse sufficiens, catholici et deuoti et honorabiles uiri, qui questam requirant pro eleemosina huiusmodi pauperibus facienda; et diuidant, prout discrecioni eorum uidebitur expedire.</p>
                    <p>Et quicumque laborauerit uel dederit eleemosinam secundum sui possibilitatem, pro hoc ei indulgencia quadraginta dierum conceditur per hoc concilium illa die; si uere fuerit penitens et confessus.</p>
                    <p>Cum Dominus, tamquam preciosius, in ultimis discipulis suis dixerit: Pacem meam do uobis, pacem relinquo uobis: et ex guerris amissio et perdicio animarum et corporum, et consumpcio bonorum, ac odia, scandala et crimina innumerabilia oriantur: statuimus quod, quotiescumque inter aliquas ciuitates prouincie Rauennatis uerisimile uideatur discordiam oriri, duo de prouincia episcopi cum ordinario conueniant, quos ordinarius duxerit requirendos, in loco et ubi tutius et commodius ad tractandum conuenire possit, de composicione, si commode fieri possit.</p>
                    <p>Et si eis per octo dies ad plus laborantibus, non uideretur quod possent proficere, significetur coepiscopis per prouinciam, quod donec discordia huiusmodi durabit, dicatur collecta pro pace: et quicumque pro eis laboraret et oraret, si foret uere penitens et confessus, quadraginta dies de iniunctis sibi penitentiis relaxentur presentis concilii auctoritate.</p>
                </div>
                <div>
                    <head>Capitulum 31</head>
                    <p>Quoniam deficientium uoluntates pro legibus sunt obseruande, et executores testamentorum ultimas deficientium uoluntates exequi negligunt, in graue animarum ipsarum periculum: statuimus quod notarii, qui testamentum, seu quamlibet ultimam uoluntatem uel schedulam ad piam causam scripserunt, eam infra mensem episcopo ordinario, uel eius uicario presentent, et assignent, et tradant; alioquin sentenciam excommunicacionis incurrant: ita quod de cetero fides instrumentis per eum confectis non adhibeatur.</p>
                    <p>Et executores post legitimum tempus, hoc est annum, nisi fuerint executi, ulterius se non possint intromittere, sed episcopi ordinarii ea exequantur: et nihilo minus tales de cetero sint inhabiles ad execuciones alias suscipiendas, ut in eo quod deliquerunt, puniantur.</p>
                </div>
                <div>
                    <head>Capitulum 32</head>
                    <p>Item cum indebite exacciones a notariis et sigilliferis dominorum episcoporum taxentur et moderentur in omnibus, presertim in ordinacionibus: ut ultra duos uenetos non possint accipere pro scriptura, charta, schedula, cera et sigillo, nec aliis quam in ipsis habent facere; nec grauent ultra in aliis actis, uidelicet citacionibus et edictis, monicionibus, et aliis scripturis, sed cum taxacione et moderacione dominorum episcoporum restringantur et taxentur.</p>
                    <p>Et si querela super hoc remedium prebuerit, ipse notarius officialis suspendatur in dicta curia episcopali, usque ad aliud concilium prouinciale, ab officio suo.</p>
                    <p>Lecte et publicate fuerunt suprascripte constituciones, statuta, et ordinamenta in choro maioris ecclesie Rauennatis, et ordinate et firmate in concilio prouinciali memorato, presentibus Dei gracia dominis Huberto Bononiensi, H. R. M. Ceruiensi, et P. Foropopiliensi, et fratre uenerabili electo Fauentino, et presentibus procuratoribus, uidelicet dominorum P. Parmensis, R. Forliuiensis, L. Cesenatensis, fratrum, P. Comaclensis, I. Adriensis, et V. Saxenatensis, episcoporum suffraganeorum, absentium, etc. R. archidiacono, et Ioanne Andrea preposito, Nicolao presbytero cardinale, et Guidone Boninsegna, Thomasio Cambio, et Benedicto, cantoribus ecclesie Rauennatis, presentibus pluribus abbatibus, et aliis testibus, ad hec conuocatis: anno Domini 1311. indict. 9. die lune 21. mensis Iunii.</p>
                    <p>Lecte et publicate et pronunciate fuerunt suprascripte constituciones, statuta et ordinamenta in episcopali palacio Mutinensi per uenerabilem patrem Bonadanum, Dei gracia episcopum Mutinensem, in plena synodo cleri ciuitatis Mutinensis, in presencia uenerandorum et reuerendorum uirorum dominorum Iacobi abbatis monasterii sancti Petri, Bonincontri archipresbyteri ecclesie Mutinensis, Barnabei et Iacobi canonicorum dicte Mutinensis ecclesie, Iacobi prioris sancte Trinitatis, Simonis prioris de Gena, fratris Benedictini prioris sancte Catharine, Lanfranci, archidiaconi de Saliceto, Iacobi presbyteri ecclesie sancti Barnabei, presbyteri Ioannis ecclesie sancte Agathe, presbyteri Ritii ecclesie sancti Michelis, presbyteri Ioannis ecclesie sancti Marci, presbyteri Bartholomei ecclesie sancti Georgii, et ceterorum capellanorum ciuitatis Mutine, et Burgorum, et aliorum prelatorum, presbyterorum, et clericorum ecclesiarum ciuitatis et diocesis Mutine, et presentibus testibus uocatis et rogatis domino presbytero Rodulpho beneficiato in ecclesia Mutinensi, Petro de Florano et Geminiano mansionariis ecclesie Mutinensis predicte, Gerardino de Boschettis, Guillelmo de Prolixina, Lanfranco de Petrazanis, et aliis, in 1311., indict. 9. die Ueneris, decimo intrante mense Septembris.</p>
                </div>
                <div>
                    <head>Footnotes</head>
                    <p>[1] ed. &quot;ceebrato&quot;</p>
                    <p>[2] ed. &quot;beredicantur&quot;</p>
                    <p>[3] ed. solemitate</p>
                    <p>[4] &quot;alicubi faciente&quot; printed in round brackets.</p>
                    <p>[5] (nisi iusta euidens causa notorie subsit) in round brackets</p>
                    <p>[6] (nisi hoc sibi concedatur legitime, ab homine, uel a iure) in round brackets</p>
                    <p>[7] &quot;?&quot; printed here.</p>
                </div>
            </div>
        </body>
    </text>
</root>
