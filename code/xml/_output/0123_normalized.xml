<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Saumur</title>
                <recordID>0123</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1276-08-31</origDate>
                <dateNotes/>
                <origPlace>Saumur</origPlace>
                <diocese/>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 123</p>
                <p>Year: 1276</p>
                <p>Month: 8</p>
                <p>Day: 31</p>
                <p>Circa: None</p>
                <p>DatingNotes: None</p>
                <p>Place: Saumur</p>
                <p>Diocese: None</p>
                <p>Province: Tours</p>
                <p>CountryModern: France</p>
                <p>Latitude: 47.26</p>
                <p>Longitude: -0.076944</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Jean de Montsoreau</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Avril, Tours, 252-62</p>
                <p>EditionOther: Mansi, 24, 159-166</p>
                <p>SourceNotes: None</p>
                <p>TranscriptionNotes: None</p>
                <p>BaseText: Hard Copy Scan</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Ad honorem Dei et utilitatem ecclesiarum prouincie Turonensis quibus, auctore Domino, presidemus, necnon ad reformacionem eorum que in uisitacione dicte prouincie inuenimus corrigenda, uocatis uenerabilibus fratribus suffraganeis nostris, capitulis, abbatibus et aliis qui fuerant euocandi, concilium prouinciale apud Salmurum die lune post Decollacionem beati Iohannis Baptiste duximus celebrandum, in quo de ipsorum episcoporum, abbatum et aliorum ad hoc uocatorum consilio et consensu ordinamus et promulgamus capitula que sequuntur.</p>
                </div>
                <div>
                    <head>Capitulum 1</head>
                    <p>Ut in ecclesiis accensum luminare quotidie teneatur [1].</p>
                    <p>Statuimus ut de cetero tam in Cathedralibus quam in monasteriis, conuentualibus et collegiatis, tam ecclesiis quam prioratibus, tam de die quam de nocte accensum luminare in quibus ad id suppetunt facultates, uel saltem de nocte, continue teneatur, quodque illi qui ad hoc tenentur ex officio, per locorum episcopos uel eorum officiales compellantur et pena condigna ad ipsorum episcoporum arbitrium, ipsi qui negligentes fuerint, percellantur.</p>
                    <p>Nam quod in ecclesiis, ob diuini cultus reuerenciam, que fidelium deuocionem excitat, debeant teneri luminaria accensa, utriusque iuris docet auctoritas, cum non aliter permittitur fundari ecclesia, priusquam fundator sufficientes expensas constituat ad luminaria et ad deseruientium alimenta.</p>
                </div>
                <div>
                    <head>Capitulum 2</head>
                    <p>De arcius, doliis et horreis in ecclesiis non seruandis.</p>
                    <p>Item in pluribus partibus huius prouincie propriis oculis subiectis locis comperimus ecclesias quasdam adeo plenas archis et doliis laicorum ad blada et alia temporalia reponenda, quod non solum in eis impeditur diuinum officium audiendum, uerum eciam ecclesie ipse non diuine domus, sed potius quedam horrea uidentur.</p>
                    <p>Itaque, cum domus Dei, oracionibus et diuino cultui dedicate, non debeant ad aliquos humanos usus conuerti, firmiter prohibemus ne de cetero arche, dolia, blada, stramina aut queuis alia temporalia, nisi ad fabricam uel ad aliam utilitatem ecclesiarum ipsarum et ministrorum earum pertineant, introducantur in ipsis, guerrarum et iusti timoris temporibus dumtaxat exceptis, et que introducta sunt hactenus amoueantur exinde.</p>
                    <p>Nos enim in illos qui contra hoc salubre statutum, post moniciones per locorum ordinarios super hoc in generali legitime factas, uenire presumpserint, excommunicacionis sentenciam precipimus promulgari.</p>
                </div>
                <div>
                    <head>Capitulum 3</head>
                    <p>Qualiter iudices seculares possunt compelli ad exhibendam iusticiam de subditis suis personis ecclesiasticis iniuriatis.</p>
                    <p>Item, in puniendis excessibus qui clericis personisue ecclesiasticis frequenter a laicis inferuntur, quia comites, barones, milites, bailliui, prepositi, senescalli et alii iusticiarii seculares, sicut experimento didicimus, sepe inueniuntur remissi, ideo presenti decreto statuimus ut si de cetero cuiquam clerico ecclesiasticeue persone grauis aut atrox iniuria capcionis, uidelicet detencionis et incarceracionis, uulneracionis, mutilacionis, seu interfeccionis aut grauis alterius proprii corporis lesionis seu redempcionis necnon inuasionis aut detentacionis totius seu maioris partis sue substantie ab aliquo laico inferatur, moneantur per locorum ordinarios illi iusticiarii seculares, sub quorum temporali iurisdiccione malefactores ipsi consistunt, ut excessus huiusmodi cum existant notorii sufficienter faciant leso et Ecclesie ab ipsis iniuriatoribus emendari.</p>
                    <p>Ubi uero notorii non fuerint excessus predicti, de plano inquisicione prehabita per iudices ecclesiasticos ab hiis qui super hoc inuenti fuerint culpabiles iniuriam passo et Ecclesie iidem iudices seculares, infra duos menses a tempore monicionis huiusmodi, satisfaccionem fieri faciant competentem et si prefati seculares iusticiarii legitime per ordinarios moniti, in hoc negligentes fuerint, uel remissi, ipsos huius auctoritate concilii excommunicacionis sentencia innodamus.</p>
                    <p>Hoc autem ad iam perpetratos excessus citra biennium, extendi uolumus et mandamus.</p>
                </div>
                <div>
                    <head>Capitulum 4</head>
                    <p>De pluralitate beneficiorum.</p>
                    <p>Nuper tempore recolende memorie Uincentii quondam predecessoris nostri fuit ex causa statutum in concilio Nannetensi, ut si quisquam capellaniam adeptus fuerit, que residenciam exigat personalem, aut aliud beneficium curam habens animarum annexam, ipso iure uacet primum quod similiter personalem residenciam requirebat, quod nonnulli adeo stricte pro sua uoluntate intelligunt ut post secundi assecucionem beneficii precise et absque nullo remedio uacet primum.</p>
                    <p>Nos autem benigniori interpretacione utentes, sic intellegimus, et intelligi ac teneri debere, huius approbacione concilii declaramus, ut tunc uidelicet uacet primum beneficium per assecucionem secundi, nisi episcopi super hoc cum aliquibus duxerint dispensandum.</p>
                </div>
                <div>
                    <head>Capitulum 5</head>
                    <p>De uita et honestate clericorum.</p>
                    <p>Licet in Carthaginensi concilio prouida fuerit deliberacione statutum ne in uestibus aut calceamentis clerici querant decorem, plures tamen monachi et canonici regulares qui maxime fulgidis indumentis ornari non debent in his inueniuntur plurimum dissoluti, ideoque huius sacri approbacione concilii, prohibemus ne monachi aut canonici regulares utantur de cetero forraturis de grisio aut de uario, aut de scuriolis uel cendatisc, nec insuper ipsi canonici regulares sotulares decoratos aut nodulatos habeant, nisi tres nodos ad minus habeant in quolibet sotulari.</p>
                    <p>Monachi quoque sotulares quoquomodolibet fenestratos cum porta, uel ocreas laicorum et secularium more plicatas, omnino non deferant, nec zonas, nec bursas de serice, sed nec cultellum cum cuspide, aut aliquod aliud ornamentum, in quo quicquam auri, uel argenti positum fuerit ad decorem.</p>
                    <p>Transgressores autem huius constitucionis per abbatem proprium, uel si fuerit negligens per episcopum ab administracione, si quam habuerint omnino priuentur, et tam ipsia quam hii qui si ne administracione delinquerint ad aliquam administracionem usque ad biennium non accedant.</p>
                </div>
                <div>
                    <head>Capitulum 6</head>
                    <p>Ut abbatisse bona beneficiatorum per ipsas non retinent.</p>
                    <p>Nonnulle abbatisse, sicut oculata fide comperimus, dum aliquas personas recepiunt, in aliquibus sibi subditis locis aut prioratibus moraturas, bona que huiusmodi persone secum afferunt totaliter retinent; easdem uacuas in locis ipsis seu prioratibus ad hoc quandoque non sufficientibus ultra debitum numerum frequenter instituunt, sibi lucrum ex integro et prioratibus totum onus nimis inequaliter partientes.</p>
                    <p>Cum igitur ferendi non sint, qui lucra uenantur, annexam autem eis fortunam recusant, statuimus ut illi loco seu cenobio, in quo persone huiusmodi causa perpetue more fuerint institute, bona que ar tempore sue recepcionis habebant, totaliter applicentur.</p>
                    <p>Que uero contra hoc statutum de cetero uenire presumpserint, seu fraudem aliquam adhibuerint, per locorum ordinarios, pena debita puniantur.</p>
                </div>
                <div>
                    <head>Capitulum 7</head>
                    <p>De regularibus.</p>
                    <p>Et ne quis in duobus monasteriis locum sibi uendicet.</p>
                    <p>Olim generali concilio approbante noscitur institutum, ne quis in diuersis monasteriis locum monachi audeat obtinere, quod quia negligenter hactenus inuenimus obseruatum, accidit aliquando ut tali monacho pluribus suis abbatibus precipientibus contraria uel diuersa, dum non possit utrique parere, uilipenditur utriusque monasterii status et inter monachos scandalum generatur, propter quod eamdem generalis concilii saluberrimam constitucionem, pene decreuimus adieccione iuuandam, statuentes ut postquam quis aliquod religiosum monasterium ingressus fuerit et professus, si aliud forsan ingredi presumpserit, non ut recedat a primo, sed ut intitulari ualeat in utroque, ad primum per loci episcopum omni administracione priuatus compellatur redire et in neutro monasteriorum ipsorum ad quemcumque honorem, dignitatem, uel administracionem uel officium usque ad triennium non ualeat promoueri, sed sit eius promocio, si de facto procedat, irrita ipso iure, eadem pena illis monachis imponenda, qui plures administraciones seu officia in eodem monasterio uel diuersis, absque consensu diocesani, de cetero presumpserint obtinere.</p>
                    <p>Illi uero qui plures administraciones, prioratus uel officia obtinent in presenti ad eorum alterum resignandum per locorum ordinarios compellantur.</p>
                </div>
                <div>
                    <head>Capitulum 8</head>
                    <p>Ut noui religiosi ad prioratus non conuentuales de cetero non mittantur.</p>
                    <p>Ut ingressi monasticam religionem in obseruancia regulari et diuino seruicio uberius informentur, statuimus ut post ingressum huiusmodi maiores XVIII annis ingressus tempore ad prioratus non conuentuales causa morandi de cetero non mittantur, donec ad minus per continuum biennium moram traxerint in monasteriis in quibus assumpserunt habitum monachalem, nisi appareant sufficienter instructi, Minores uero XVIII annis, non nisi post predictum biennium, et tunc demum dicta etate completa, extra monasteria in quibus fuerint recepti, non transeant ad alia loca morandi causa in ipsis.</p>
                    <p>Ipsis, si secus actum fuerit, a locis in quibus in prouincia Turonensi, contra huiusmodi statuti tenorem missi fuerint, per locorum ordinarios expellendis, ut ad monasteria propria reuertantur.</p>
                    <p>Quod in canonicis regularibus uolumus obseruari, nisi diocesani circa dictos canonicos aliter duxerint ordinandum.</p>
                </div>
                <div>
                    <head>Capitulum 9</head>
                    <p>Ne prioratus uacantes bonis omnibus denudentur.</p>
                    <p>Cum alias in Redonensi concilio suspensionis sentencia fuerit promulgata in abbates, priores, administratoresque qui uacantes prioratus adeo spoliare seu denudare presumunt, quod ex bonis dimissis ibidem fratres et familia usque ad sequentem collectam sustentari nequeant, nec morari, et domos quas ob hoc ex fide comperimus ruinosas sustinere iacturam, refici et in debito statu conseruari non possint nec sit dubium illos abbates, priores et administratores, eciam de extra prouinciam Turonensem, qui contra statutum huiusmodi fecerint racione talis delicti eidem sententie subiacere, statuimus ut ordinarii locorum in quibus in prouincia Turonensi hoc contigerit attentari, solerterque requirant diocesanos illorum abbatum, priorum, administratorumque ut ipsos sic suspensos publice nuncient et faciant nunciari, alias usque ad condignam satisfaccionem contra eos, prout iusticia docuerit processuri, circa quam requisicionem ipsi locorum ordinarii se taliter exhibeant diligentes, ne de negligencia, quod absit, possit merito reprehendi.</p>
                </div>
                <div>
                    <head>Capitulum 10</head>
                    <p>De numero monachorum in prioratibus clericis secularibus concessis.</p>
                    <p>Preterea licet in predecessorum nostrorum conciliis fuerit alias racionabiliter ordinatum de supplendo in prioratibus clericis secularibus concessis debito numero monachorum, quia tamen nullum exinde fructum inuenimus subsecutum, ne fraudi locus de cetero in talibus relinquatur, prohibemus ne quis abbas uel alius prioratum quemlibet in prouincia Turonensi situm habens, in quo possint ad minus duo monachi commode sustentari uel consueuerint morari cuiquam seculari conferre presumat, si secus actum fuerit, ad irritum decernentes.</p>
                </div>
                <div>
                    <head>Capitulum 11</head>
                    <p>De excommunicatis in seculari iudicio non uocandis.</p>
                    <p>Cum per felicis recordacionis Alexandrum papam sit statutum quod iudices seculares censura ecclesiastica per ecclesiasticos iudices trina monicione premissa excommunicatos ab agendo, patrocinando seu testificando in suis iudiciis seu curiis repellere compellantur et in aliquibus partibus prouincie Turonensis, ut pro certo intelleximus, hoc salutare statutum per negligenciam nullatenus obseruetur, statuimus precipientes ut iudices ecclesiastici predictum statutum diligenter faciant obseruari.</p>
                </div>
                <div>
                    <head>Capitulum 12</head>
                    <p>Ut episcopus in sua diocesi absoluere possit suspensos et excommunicatos a concilio [2].</p>
                    <p>In his omnibus autem casibus in quibus suspensionis uel excommunicacionis sentencia in presenti concilio duximus promulganda cuilibet episcopo in suis ciuitate et diocesi absoluendi suspensos et excommunicatos post satisfaccionem congruam in forma Ecclesie auctoritate presentis concilii liberam concedimus potestatem.</p>
                </div>
                <div>
                    <head>Capitulum 13</head>
                    <p>Ut superiora concilia obseruentur [3].</p>
                    <p>Concilia uero omnia et singula per predecessores nostros cum suffraganeorum assensu hactenus celebrata renouamus et presentis approbacione concilii confirmamus.</p>
                </div>
                <div>
                    <head>Explicit</head>
                    <p>In cuius rei testimonium sigillum nostrum, una cum sigillis suffraganeorum nostrorum presentium et consentium, duximus apponendum.</p>
                    <p>Actum die lune predicta, anno Domini millesimo ducentesimo septuagesimo sexto.</p>
                </div>
                <div>
                    <head>Footnotes</head>
                    <p>[1] teneatur in parentheses</p>
                    <p>[2] remoued &lt;&gt;</p>
                    <p>[3] remoued &lt;&gt;</p>
                </div>
            </div>
        </body>
    </text>
</root>
