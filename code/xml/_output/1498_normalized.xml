<?xml version="1.0" ?>
<root>
    <teiHeader>
        <fileDesc>
            <titleStmt>
                <title>London</title>
                <recordID>1498</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1235</origDate>
                <dateNotes/>
                <origPlace>London</origPlace>
                <diocese>London</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Other</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1498</p>
                <p>Year: 1235</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: c. 1229x1241; revised 1241 x c.1270</p>
                <p>Place: London</p>
                <p>Diocese: London</p>
                <p>Province: Canterbury</p>
                <p>CountryModern: England</p>
                <p>Latitude: 51.507222</p>
                <p>Longitude: -0.1275</p>
                <p>PlaceNotes: None</p>
                <p>Classification: Other</p>
                <p>IssuingAuthority: Roger Niger</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Statutes for archdeaconry of London; not issued in a synod</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 329-37</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Quoniam in ciuitate London. fit sepius mutacio capellanorum, et in cura parochiali ad presentacionem rectorum ecclesiarum substituuntur per archidiaconum capellani tales qui consuetudines London’ penitus ignorant, ne ulterius discordia sit inter eos super eisdem consuetudinibus tempore bone memorie domini Rogeri Nigri tunc episcopi Londoniensis, consensu uenerabilis uiri domini Petri tunc archidiaconi Londoniensis et totius capituli sui, ita est ordinatum et prouisum ut decetero sicut decet concordes sint et unanimes, et in omnibus suis agendis et primo in festis sanctorum celebrandis per ciuitatem, de quibus non facit canon mencionem et in aliis dubitacionibus cerciores fiant.</p>
                    <p>Ista sunt festa celebranda de quibus capellani de nouo in ciuitate London’ uenientes dubitare solebant: mense Martii, festum sancti Gregorii pape; mense Aprilis, festum sancti Meliti episcopi et confessoris et aliud festum sancti Erkenwaldi episcopi ; mense Maii, festum sancti Iohannis ante portam Latinam, festum sancti Athelberti regis et martiris, et festum sancti Augustini Anglorum apostoli; mense Iunii, festum sancti Barnabe apostoli, festum sancti Albani martiris, et commemoracio sancti Pauli; mense Iulii, translacio sancti Thome martiris, et festum sancte Margerete uirginis et martiris; mense Augusti, festum sancti Oswaldi regis et martiris; mense Septembris, festum sancti Egidii; in mense Octobris, festum sancte Osithe uirginis et festum sancte Athelburge uirginis; mense Nouembris, festum sancti Erkenwaldi.</p>
                    <p>Ista festa prenominata sunt celebranda cum aliis de quibus non oportet facere mencionem, quorum solempnitates omnibus constant.</p>
                </div>
                <div>
                    <head>Capitulum 2</head>
                    <p>Statutum est insuper ut omnes capellani archidiaconatus intersint in propriis personis uel per procuratores honestos et sufficientes in habitu honesto in processione apud ecclesiam beati Pauli, ipsam prout decet sequituri, scilicet, dominica in Ramis palmarum et die Ascensionis domini, die lune in septimana Pentecostes nichilominus cum parochianis suis dictam ecclesiam processionaliter ut moris est uisitaturi, sine molestia et sine pugna.</p>
                    <p>Similiter conueniant omnes capellani et beneficiati in archidiaconatu London’ ad generale capitulum quater in anno locis antiquitus consuetis, scilicet primum cito post festum sancti Michelis, secundum cito post Natale domini, terciam in septimana Pasche, quartum in crastino Assencionis domini.</p>
                    <p>Quicumque autem predictorum ad processiones predictas seu capitula non uenerit, ut predictum est, dabit archidiacono uel eius officiali duos galones uini pro pena.</p>
                </div>
                <div>
                    <head>Capitulum 3</head>
                    <p>Quia uero consecracio crismatis per manus capellanorum London’ hucusque transire solet, cum sit fons et origo christianitatis et sacramentorum ecclesie prouidendum erit in tercio capitulo generali de personis ad tale ministerium necessariis ab archidiacono uel eius officiale tunc eligendis, nominandis, et scribendis, habita consideracione ad illorum honestatem morum et literature discrecionem et elegantem disposicionem membrorum prout officium singulorum deposcit.</p>
                    <p>Et licet de quatuor capitulis tantum generalibus sit predictum necesse, tamen habebunt omnes capellani et beneficiati conuenire ad alia capitula generalia quosciens uidebitur archidiacono uel eius officiali expedire, audituri que proponuntur et facturi quod faciendum est.</p>
                </div>
                <div>
                    <head>Capitulum 4</head>
                    <p>Prouisum est eciam et concessum a capitulo archidiaconatus London’ quod cum humanitus contigerit de aliquo capellano parochiali uel rectore uel uicario, quamuis pitanciam capellanis non legauerit seruiens communis mortem ipsius omnibus capellanis et singulis tenetur denunciare, nichil propter hoc a defuncto uel eius executoribus exigendo uel accipiendo; et ut omnes pulsacionem generalem per ecclesias suas facientes post prandium et in crastino ad missam ad exequias celebrandas generaliter conueniant in superpelliciis et habitu honesto, et pro anima ipsius oblaciones ibi faciant sub pena trium denariorum, cuius pene commisse medietatem dominus archidiaconus percipiet, et aliam medietatem procuratores pitanciarum, ut per manus ipsorum pro anima ipsius defuncti pauperibus distribuatur.</p>
                    <p>Dominus uero archidiaconus qui pro tempore fuerit ad exequias talis defuncti uespere et mane, si in ciuitate resideat, ueniet et, si capellanus fuerit, pro anima ipsius defuncti missam solempniter celebrabit, nisi iusta causa fuerit inpeditus.</p>
                    <p>Si uero aliquis capellanus honesta et racionabili causa fuerit prepeditus, ita quod personaliter uenire non poterit, pro se clericum cum oblacione mittat honestum et in habitu honesto.</p>
                    <p>Oblacio uero a capellanis capituli proueniens per dictos procuratores in pios usus pro anima ipsius defuncti detur.</p>
                    <p>De hac autem communi seruienti in duobus uel tribus denariis gracia fiat.</p>
                    <p>Si uero seruiens hoc plene et fideliter facere contempserit, per archidiaconum puniatur per x solidorum subtraccionem donec plene emendauerit quod deliquit.</p>
                </div>
                <div>
                    <head>Capitulum 5</head>
                    <p>Ab aliis uero clericis et laicis qui non sunt de gremio capituli, quamuis pitancias legauerint pro pulsacione generaliter facienda, debet percipere seruiens capituli sex denarios, sed generalem pulsacionem non debet facere nisi aliqua certa persona coram archidiacono uel eius officiali caucionem prestiterit, qua prestita per totam ciuitatem plenarie pulsare faciet, ne per eius negligenciam talis deuocio in testamentis faciendis inpediatur, et dampnum et obprobrium uniuersitas capellanorum reportet.</p>
                    <p>Si uero in hiis faciendis negligens inueniatur, secundum penam supradictam puniatur.</p>
                </div>
                <div>
                    <head>Capitulum 6</head>
                    <p>Ordinabuntur autem tres quorum unus, cum dominus archidiaconus absens fuerit, faciet officium, alii duo cantariam conplebunt.</p>
                    <p>Et quod procuratores pitanciarum ad exequias et ad missam necnon ad officium sepulture decenter et honeste conplendum de predictis rectoribus, uicariis, et presbiteris parochialibus ac de clericis de gremio capituli predicto disponent et ordinabunt, et abiliores ad hoc in huiusmodi uigiliis mortuorum et ad missam et ad sepulturam in crastino eligent, assignabunt, et constituent cantores et ad officium huiusmodi administratores.</p>
                    <p>Et ad hoc sic electi si predictis pitanciariis inobedientes fuerint et rebelles, per archidiaconum puniantur.</p>
                    <p>Et si aliquem rectorum seu capellanorum parochialium in tanta egestate mori contingat quod ipsius facultates ad eius exequias faciendas non sufficiant, fiant exequie de communi collecta capellanorum uel de illa porcione supradicta que assignatur in pios usus distribuenda per disposicionem procuratorum pitanciarum qui pro tempore fuerint.</p>
                </div>
                <div>
                    <head>Capitulum 7</head>
                    <p>Excommunicentur quater in anno, scilicet dominica prima Aduentus domini, et dominica prima Quadragesime, in festo sancte Trinitatis, in dominica infra octabas Assumpcionis beate Marie, omnes illi qui ecclesias iure suo presumunt maliciose priuare, aut per maliciam libertates earundem infringere uel perturbare contendunt.</p>
                    <p>Omnes eciam illi qui pacem et tranquillitatem domini regis et regni iniuste perturbare presumunt.</p>
                    <p>Item, omnes illi qui scienter et prudenter falsum perhibent testimonium uel perhiberi procurant uel eciam qui tales testes scienter producunt uel subornant in causa matrimoniali, ubi scilicet agatur contra matrimonium uel ubi agatur ad alicuius exheredacionem.</p>
                    <p>Item, omnes aduocati qui in causis matrimonialibus maliciose excepciones opponunt uel opponi procurant ne matrimonia uera debitum sorciantur effectum, uel ut contra iusticiam processus cause diutius suspendatur.</p>
                    <p>Item, omnes illi qui gracia lucri, odii, uel fauoris, uel alia quaque de causa, alii maliciose crimen inponunt, cum infamatus non sit apud bonos et graues, ut sic ei saltem purgacio indicatur uel alio modo grauetur.</p>
                    <p>Item, omnes illi qui uacante ecclesia maliciose opponunt uel opponi procurant patronatus questionem, ut sic uerum patronum illius ecclesie collacione saltem illa uice defraudent.</p>
                    <p>Detentores descimarum, usurarii, incendiarii, sortilegi, falsarii bulle et tonsores monete, simili sentencia innodentur, omnes illi qui notorios fornicatores, adulteros seu notorias meretrices scienter et prudenter defendunt quominus canonice puniantur, sub pena excommunicacionis firmiter inhibentes ne quis personis predictis hospitium scienter locet uel eos in hospicio receptet.</p>
                    <p>Item, excommunicentur semel in anno in capitulo generali ab omnibus capellanis omnes qui pitancias capellanis London’ caritatiue legatas defraudant uel defraudari procurant, uel redditus in ultimis uoluntatibus quorundam pie ad hoc faciendum deputatos alienant uel ut alienentur procurant, ut sic uoluntas testatoris inpediatur et capellani pitantiis priuentur.</p>
                </div>
                <div>
                    <head>Capitulum 8</head>
                    <p>Circa personam communis seruientis ita ordinatum est quod cum in presencia totius capituli generalis a domino archidiacono fuerit ad tale officium electus et admissus, inspectis sacrosanctis iuramentum prestabit coram capitulo quod, quandiu in tali officio steterit, fideliter ministrabit domino archidiacono, et quod causa lucri uel odii, inuidie uel uindicte, aliquem rectorem ecclesie uel capellanum apud dominum archidiaconum uel eius officialem malisciose non acusabit.</p>
                    <p>Circa eciam eundem est ita ordinatum ut in qualibet ecclesia parochiali habeat oblaciones suas ter in anno, scilicet in Natiuitate domini unum denarium, in Pascha unum denarium, et in principali festo ecclesie unum denarium; in festo uero sancti Michelis prouidebitur eidem in x solidis per eos qui pro tempore habebunt curam pitanciarum de communibus pitantiis omnium capellanorum; nec amplius ab eis debet exigere uel habere.</p>
                    <p>Idem uero seruiens libere et quiete citaciones ecclesias uel capellanos tangentes nichil ab eis propter hoc exigendo uel habendo faciet; quod si contempserit, per archidiaconum puniatur.</p>
                    <p>Et quamuis aliquis capellanus oblacionem alicuius termini ei non soluerit, pitanciam alicuius sequestrare uel retinere non debet.</p>
                    <p>Retentor uero oblacionis, si quis fuerit, coram archidiacono corripiatur et si necesse fuerit puniatur.</p>
                    <p>Si uero dominus archidiaconus duos seruientes habere uoluerit, bene potest, ita tamen quod unus subsit alii, sed capellani capituli non tenentur dare oblaciones nisi uni soli tantum, scilicet principali.</p>
                    <p>Alii uero bene possunt aliquid conferre sed tantum ex gracia et non ex debito.</p>
                    <p>Et liceat domino archidiacono pro uoluntatis sue arbitrio subtrahere de porcione predicta principali seruienti assignata et dare secundo seruienti, et alterum uel ambos cum ei placuerit amouere et alios quos uoluerit loco eorum subrogare usque ad festum sancti Michelis sequens, et tunc ordinetur de illis uel aliis secundum quod uidebitur expedire archidiacono.</p>
                </div>
                <div>
                    <head>Capitulum 9</head>
                    <p>Prouisum est eciam quod clerico capituli a capellanis annuatim prouidebitur in x solidis infra festum sancti Michelis et festum Omnium sanctorum.</p>
                    <p>Si uero contigerit aliquem capellanum parochia- lem in capitulo constituere procuratorem, dictus clericus pro procuracione scribenda a tali capellano nichil debet habere uel exigere, sed libere ei in illo officio ministrare.</p>
                    <p>Et prestabit dictus clericus in capitulo generali, uel coram archidiacono tantum si ei placuerit, in festo sancti Michelis corporale sacramentum quod fideliter se habebit circa scripturam rotuli domini archidiaconi London’.</p>
                </div>
                <div>
                    <head>Capitulum 10</head>
                    <p>De subtraccione iuris.</p>
                    <p>Si contingat aliquem parochianum esse rebellem ecclesie sue uel capellano suo, non ueniendo ad ecclesiam suam diebus dominicis et aliis diebus festiuis ad minus cum poterit, non soluendo ius parochiale, scilicet oblaciones debitas et consuetas, secundum facultates suas, nec alia que ad eum pertinent soluere, tunc trina monicione premissa sub testimonio duorum uel trium uiscinorum, si in sua contumacia perseuerauerit, licebit capellano suo parochiali eum ab ingressu ecclesie autoritate propria suspendere et ipsum talem in ecclesia publice denunciare ac postmodum, cressente contumacia, excommunicare ; nec reconsiliabitur nisi per dominum archidiaconum uel eius officialem, et hoc presente suo capellano cum ei et sue ecclesie iuste satisfecerit, nisi capellanus absens fuerit per contumaciam, salua in omnibus aliis forma illius decretalis, Sacro approbante concilio.</p>
                </div>
                <div>
                    <head>Capitulum 11</head>
                    <p>De procuratoribus.</p>
                    <p>In generali capitulo duo uel tres prudenciores et discresciores capituli eligantur qui procurent de pitantiis tam de redditibus quam aliis que per eorum concilium, omnibus sociis per seruientem capituli in unum conuocatis, in capitulo fideliter distribuantur.</p>
                    <p>Si uero aliqui ex sociis uariis prepediti negotiis uenire nec assignatum mittere non poterunt, tunc aliquis ex procuratoribus pitanciarum a capitulo electis loco ipsorum recipiet pitanciam absentium et eis quam citius poterit habere faciet.</p>
                    <p>Item, pitantie que relicte fuerint tempore cuiusque capellani parochialis de tempore suo eidem soluantur uel suo assignato, licet amotus fuerit ante tempus solucionis.</p>
                    <p>Si uero presens non fuerit nec assignatum constituerit, tunc rector ecclesie illius uel assignatus eius illas percipiet.</p>
                </div>
                <div>
                    <head>Capitulum 12</head>
                    <p>De permutacione.</p>
                    <p>Item, concorditer prouisum est et concessum quod mutacio hostiorum ius parochiale non mutet, sed si contingat quod de duobus edeficiis unum fiat edeficium, tunc capellani utriusque parochie obuenciones illius edeficii proporcionaliter secundum ordinacionem domini archidiaconi diuidant, nisi inter eos aliter fuerit prius compositum.</p>
                    <p>Similis consideracio erit habenda circa ocupacionem fundorum diuersorum, siue fuerint in una parochia siue in diuersis, ocupatorum a christianis uel a iudeis, ponderatis circumstantiis familiarum et locorum quantitate et qualitate ut sic prouideatur indempnitati ecclesie.</p>
                </div>
                <div>
                    <head>Capitulum 13</head>
                    <p>De parochiis diuersis.</p>
                    <p>Si contingat aliquem parochianum unius ecclesie contrahere cum aliqua alterius parochie, aut traducat eam in terciam parochiam, tunc capellani parochiales uiri et femine dimidiabunt oblaciones et omnia que die nupciarum proueniunt racione illius contractus ad ecclesiam.</p>
                    <p>Si uero ambo in ea parochia in qua contrahunt moram faciunt, idem faciet.</p>
                    <p>Si uero traducat eam in suam parochiam, tunc capellanus parochialis mulieris totum habebit, quia parochianam suam amisit.</p>
                    <p>Si uero aliquis ante diem a parochia sua in aliam parochiam per iiii dies uel per quinque, ut prouideat sibi in hiis que necessaria sunt, recedat, nichilominus ecclesia a cuius parochia exiuit medietatem oblacionis habebit, quia tantum ea de causa recessit ut contrahet.</p>
                </div>
                <div>
                    <head>Capitulum 14</head>
                    <p>De contractu matrimonii.</p>
                    <p>Nullus capellanus contractui matrimoniali sui uel alterius parochiani intersit ante trinam denunciacionem factam in una parochia, uel in duabus parochiis, si sint de diuersis parochiis.</p>
                    <p>Quod si fecerit et conuinci poterit, per dominum archidiaconum puniatur.</p>
                </div>
                <div>
                    <head>Capitulum 15</head>
                    <p>De testamentis.</p>
                    <p>De testamentis conficiendis a laicis prouisum est quod capellanus parochialis ecclesie interpelleretur quod intersit si placuerit.</p>
                    <p>Si uero conficiatur contempta presencia capellani parochialis, irritum sit testamentum; et si capellanus alius intersit confeccioni talis testamenti, arbitrio archidiaconi puniatur.</p>
                </div>
                <div>
                    <head>Capitulum 16</head>
                    <p>Si mulier inpregneretur in aliqua parochia, et odio capellani sui uel timore ducta, uel ut dampnum uel scandalum uitet, ad aliam parochiam fugerit, non admittatur ad purificacionem irrequisito assensu sui capellani a cuius parochia exiuit.</p>
                    <p>Qui si difficilem se exhibuerit, licentietur ab archidiacono uel eius officiali, et hoc fiat saluo iure ecclesie sue parochialis.</p>
                </div>
                <div>
                    <head>Capitulum 17</head>
                    <p>De parochianis.</p>
                    <p>Si uir alicuius mulieris domicilium habentis necessitate ductus alicui seruierit, tantum parochianus illius ecclesie erit in cuius parochia uxor eiusdem moram facit, quia in hoc casu uir uxorem sequi tenetur; et intelligendum est, si uxor eius in archidiaconatu London’ moram facit.</p>
                    <p>Et non tenebitur illi ecclesie in cuius parochia seruierit nisi bis in anno dare ceragium et in festo illius ecclesie offerre.</p>
                    <p>Simili modo ordinatum est de illis qui seldas uel shopas in alienis parochiis locant, quamuis in illis de nocte iaceant, nisi in illis manducent.</p>
                </div>
                <div>
                    <head>Capitulum 18</head>
                    <p>De coredia sua.</p>
                    <p>Si aliquis corredium in domo alicuius emerit siue per annum siue per dimidium siue per quarterium, illius ecclesie erit parochianus in cuius parochia comederit, et sic pro rata temporis.</p>
                </div>
                <div>
                    <head>Capitulum 19</head>
                    <p>De infirmis.</p>
                    <p>Si parochianus alicuius ecclesie in parochia alterius infirmetur, uel propter suam infirmitatem ad alienam parochiam se transtulerit ut  ibi habeat locum sue infirmitati competenciorem, sub spe tamen reuertendi cum poterit, capellanus in cuius parochia sanus degebat tenetur ad infirmum suum accedere et omnia sacramentalia ei ministrare, licenciatus tamen a capellano parochiali, sed nec eucharistiam nec crucem nec oleum in alterius parochiam secum ferre debet, sed ab ecclesia parochiali omnia que pertinent in tali casu libere habere.</p>
                    <p>Et si de tali infirmo humanitus contingat, capellanus in cuius parochia obierit nichil de eo poterit uel debet uendicare.</p>
                </div>
                <div>
                    <head>Capitulum 20</head>
                    <p>De sepulturis.</p>
                    <p>Si capellanus carens cimiterio mortuum suum in cimiterio alicuius ecclesie parochialis sepeliat, tunc ecclesia in cuius cimiterio sepelitur defunctus medietatem oblacionis percipiet.</p>
                    <p>Si uero parochianus alicuius ecclesie cimiterium habentis in alieno cimiterio sibi sepulturam eligerit, ecclesia a cuius parochia exiuit defunctus omnes oblaciones prime misse percipiet.</p>
                    <p>Aliarum uero missarum si que celebrate fuerint habebit oblaciones ecclesia in cuius cimiterio sepelitur. Si uero parochianus alicuius ecclesie, cimiterium habentis siue non, in cimiterio conuentualis ecclesie sibi sepulturam eligerit, ecclesia a cuius parochia exiuit defunctus prime misse oblaciones plenarie percipiet.</p>
                </div>
                <div>
                    <head>Capitulum 21</head>
                    <p>De excommunicacione pro decimis.</p>
                    <p>Tribus uero diebus dominicis post Natiuitatem sancti Iohannis baptiste in omnibus ecclesiis a capellanis annuatim publice fiat inhibicio sub pena excommunicacionis ne quis prediorum siue gardinorum decimam fructuum asportet uel asportari faciat, nisi primo ecclesie parochiali competenter inde fuerit satisfactum.</p>
                    <p>Si quis uero contra hanc prohibicionem scienter et prudenter uenerit, trina monicione premissa, si emendare noluerit nec ecclesie satisfacere de offensa, si constiterit de persona, nominatim excommunicetur et per archidiaconum puniatur, qui indempnitati ecclesie prouidebit.</p>
                </div>
                <div>
                    <head>Capitulum 22</head>
                    <p>Item, prouisum est eciam et generaliter ab omni capitulo concessum quod si aliquis capellanus, tam in ferendis sententiis excommunicacionis et prohibicionibus publice denunciandis diebus dominicis supradictis quam in dictis constitucionibus obseruandis negligens inueniatur, per dominum archidiaconum in hoc puniatur, quia si huiusmodi sentencia generalis in quibusdam ecclesiis daretur et non in omnibus, scandalum inde generaret et obprobrium.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
