<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Beziers</title>
                <recordID>0980</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1368</origDate>
                <dateNotes/>
                <origPlace>Béziers</origPlace>
                <diocese>Béziers</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 980</p>
                <p>Year: 1368</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Béziers</p>
                <p>Diocese: Béziers</p>
                <p>Province: Narbonne</p>
                <p>CountryModern: France</p>
                <p>Latitude: 43.347615</p>
                <p>Longitude: 3.218991</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Hugues de la Jugie</p>
                <p>IssuingAuthorityAlt: None</p>
                <p>RegnalStart: 1349</p>
                <p>RegnalEnd: 1371</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes IV, 625-39</p>
                <p>EditionOther: None</p>
                <p>SourceNotes: None</p>
                <p>TranscriptionNotes: Martene titles are not found in MSS; omit from transcriptions</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: includes confirmation of the 1342 statutes</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>ANno Natiuitatis Domini M. CCC. LXVIII. domino KAROLO Dei gracia rege Francorum regnante, die ultima mensis Iulii. Nouerint uniuersi quod existens personaliter constitutus in mei notarii et testium infra scriptorum presencia, uidelicet discretus uir dominus Petrus Basterii canonicus ecclesie Biterrensis, dixit et uerbo asseruit, ad suam noticiam peruenisse, quod reuerendus in Christo pater dominus Biterrensis episcopus uult et intendit tenere capitulum in ipsa ecclesia Biterrensi, super confirmacione nonnullorum statutorum synodalium, per predecessores ipsius domini Biterrensis episcopi editorum.</p>
                    <p>Quare cum ipse capitulo adesse non posset, ut dixit, propter infirmitatem qua detentus est, dedit super predictis uocem suam uenerabili domino Iohanni Garrique precentori ipsius ecclesie Biterrensis, de quibus petiit sibi fieri publicum instrumentum per me notarium infra scriptum.</p>
                    <p>Acta fuerunt hec in domo habitacionis dicti domini Petri Basterii in presencia et testimonio dominorum Laurentii Fabri, et Petri Nogerii presbyterorum beneficiatorum in ecclesia Biterrensi, et mei Guillelmi Raimundi de Biterris publici auctoritate regia notarii infra scripti.</p>
                    <p>Post que anno et die predictis dicto domino rege regnante; existens et personaliter constitutus in mei notarii et testium infra scriptorum presencia discretus uir dominus Guillelmus Barralis archidiaconus Caprariensis in ecclesia Biterrensi, dixit ad sui noticiam peruenisse, quod reuerendus in Christo pater dominus HUGO Dei gracia Biterrensis episcopus uult tenere capitulum in ecclesia Biterrensi super confirmacione nonnullorum statutorum synodalium per predecessores ipsius domini Biterrensis episcopi dudum editorum.</p>
                    <p>Quare cum ipse in ipso capitulo adesse non possit, propter infirmitatem qua detentus est, ut dixit, dedit super premissis uocem suam uenerabili uiro domino Iohanni Garrique precentori ipsius ecclesie, de quibus periit sibi fieri publicum instrumentum per me notarium infra scriptum. Acta fuerunt hec Biterris in domo habitacionis dicti domini Guillelmi Barralis, in presencia et testimonio dominorum Laurentii Fabri et Petri Noguerii presbyterorum beneficiatorum in ecclesia Biterrensi, et mei Guillelmi Raimundi de Biterris publici auctoritate regia notarii supra et infra scripti. Post que anno et die predictis, dicto domino KAROLO Dei gracia rege Francorum regnante, existens et personaliter constitutus in mei notarii, et testium infra scriptorum presencia, uidelicet discretus uir dominus Petrus de Mirato archidiaconus ecclesie Biterrensis, dixit ad sui noticiam deuenisse quod reuerendus in Christo pater dominus HUGO Dei gracia Biterrensis episcopus intendit tenere capitulum in ecclesia Biterrensi, super confirmacione nonnullorum statutorum, per predecessores ipsius domini Biterrensis episcopi editorum.</p>
                    <p>Quare cum ipse propter infirmitatem; qua detentus est, adesse non possit in ipso capitulo, dedit uocem suam super predictis discreto uiro domino Stephano de Maisonilio canonico ipsius ecclesie Biterrensis, de quibus petiit sibi fieri publicum instrumentum per me notarium supra et infra scriptum.</p>
                    <p>Acta fuerunt hec Biterris in domo habitacionis dicti domini archidiaconi in presencia et testimonio [1] alias Grimaut et Raimundi de Ribas habitatorum Biterris et mei Guillelmi Raimundi de Biterris publici auctoritate regia notarii.</p>
                    <p>Post que anno et die predictis, dicto domino Karolo Dei gracia rege Francorum regnante existentes et personaliter constituti in mei notarii et testium infra scriptorum presencia infra domum capituli ecclesie Biterrensis, contiguam claustro ipsius ecclesie Biterrensis capitulum uulgariter appellatam, uidelicet reuerendus in Christo pater et dominus, dominus HUGO Dei gracia Biterrensis episcopus, nec non et uenerabilibis et discretus uir dominus Iohannes de Garrigue, precentor ecclesie Biterrensis pro se et dominis Guillelmo Barralis ac Petro Basterii canonicis ipsius ecclesie Biterrensis, qui eidem domino precentori uoces suas dederunt ad infra scripta peragenda.</p>
                    <p>Item discretus uir dominus Stephanus de Maisonilio canonicus ipsius ecclesie Biterrensis pro se et pro domino Petro de Murato archidiacono ecclesie Biterrensis, qui eciam uocem suam dedit eidem domino Stephano super infra scriptis, prout superius continetur.</p>
                    <p>Item uenerabiles et discreti uiri domini Bernardus de Mandagachis, ac Guillelmus Arnaudi canonici ipsius ecclesie Biterrensis, ibidem capitulantes et capitulum ipsius ecclesie tenentes et celebrantes, ut dixerunt, ad sonum campane, exhibuerunt et tradiderunt mihi notario supra et infra scripto, quemdam librum papiri coopertum coopertura pergameni, qui incipit in quarta linea prime pagine primi folii bis et fiunt in eadem Biterrensi.</p>
                    <p>In quo inter cetera asserebant contineri aliqua statuta ecclesie Biterrensis, que prefatus dominus episcopus, et prenominati domini canonici capitulantes ratificauerunt ibi et confirmauerunt, et de his petierunt eis fieri publicum instrumentum, de quo quidem libro fuerunt extracta que sequuntur.</p>
                </div>
                <div>
                    <head>Capitulum 1</head>
                    <p>Predecessorum nostrorum salubribus consuetudinibus adherere uolentes, statuimus et ordinamus, quod quolibet anno bis synodus celebretur in ecclesia Biterrensi, uel ubi dominus episcopus ordinauerit, scilicet hiemalis et paschalis.</p>
                    <p>Hiemalis uero celebrabitur feria tercia et quarta illius hebdomade, in qua fuerit festum S. Luce euangeliste.</p>
                    <p>Synodus paschalis celebrabitur feria tercia et quarta illius hebdomade, in qua cantatur Ego sum pastor bonus.</p>
                    <p>Omnes ergo abbates, priores, rectores, uicarii alii, singuli capellani curati, tam religiosi quam seculares, qui de iure uel consuetudine ad synodum Biterrensem uenire tenentur feria tercia et quarta tempestiue ad sanctam synodum intrent ieiuni et in habitu condecenti.</p>
                    <p>Et honeste se habeant ueniendo et redeundo, in domibus et extra, ut eorum honesta conuersacio sit aliis in exemplum.</p>
                    <p>Qui uero dictis diebus ad synodum paschalem uel hiemalem non uenerint, uel uenientes ante expletam synodum illicenciati recesserint, ingressum ecclesie presentis statuti auctoritate sibi nouerint interdictum.</p>
                    <p>Et si infra octo dies post ipsam synodum immediate sequentes coram nobis uel officiali nostro non comparuerint, iustam causam absentie, si potuerint, ostensuri, eos ipso facto ab officio et beneficio decernimus esse suspensos.</p>
                    <p>Sed et si post alios octo dies post illos immediate sequentes continue uenire contemserint, eos excommunicacionis sententie decernimus subiacere.</p>
                </div>
                <div>
                    <head>Capitulum 2</head>
                    <p>Nos [2] miseracione diuina episcopus Biterrensis statuimus et districtius inhibemus, ut si aliquem de archipresbyteris nostre diocesis aliquando a synodo abesse contigerit, nullus cuiuscumque status, uel condicionis, seu dignitatis existat, conuocacionem priorum et rectorum et aliorum archipresbyteratus archipresbyteri absentis presumat facere, nisi ille quem nos illa uice duxerimus subrogandum absenti archipresbytero.</p>
                </div>
                <div>
                    <head>Capitulum 3</head>
                    <p>Districte precipimus quod priores et rectores uniuersi infra VIII. dies post synodum continuos et sequentes, presentent capellanos pro suscipienda cura, nobis uel illi seu illis, cui seu quibus duxerimus committendum, ne populus diutius periculose abstineat a percepcione sacramentorum, alias ingressum ecclesie sibi nouerint interdictum.</p>
                </div>
                <div>
                    <head>Capitulum 4</head>
                    <p>Item, precipimus sub uirtute sancte obedientie, quod nullus sacerdos administrare presumat ecclesiastica sacramenta, nisi prius recepta cura a nobis, uel ab eo cui duxerimus committendum, uel nisi ex causa necessitatis uel impendendi honorem a capellano curato alicui fuerit aliquando commissum: quem honorem in audiendis confessionibus nulli uolumus exhiberi.</p>
                </div>
                <div>
                    <head>Capitulum 5</head>
                    <p>Item, monemus precipiendo quod clerici, presertim beneficiati et alii in sacris ordinibus constituti, nec comam nutriant, neque barbam, sed tonsuram et coronam deferant congruentes, desuper et subtus ad modum sphere rotundas; et se diuinis officiis et ecclesiasticis studiis exerceant diligenter.</p>
                </div>
                <div>
                    <head>Capitulum 6</head>
                    <p>Monemus insuper sacerdotes curam animarum habentes, ut clausa superiora deferant indumenta, prout est in sacris canonibus institutum, precauentes eciam ut clerici ceteri cuiuscumque condicionis existant, specialiter tamen in sacris ordinibus constituti, ut honestas uestes deferant, breuitate seu longitudine nimia non notandas, et ut manicis consutitiis amplis aut sotularibus cordellatis, seu diuersitate foraminum pictatis laicali abusione non utantur.</p>
                </div>
                <div>
                    <head>Capitulum 7</head>
                    <p>Inhibemus districte ne aliquis clericus arma, gladios ad feriendum aptos ferre presumat, nisi racione periculi uel itineris, aut alia consimili causa probabili fuerit excusatus: alias contrarium facientes, ipsa arma nobis confiscata amittant, si deprehensi fuerint cum eisdem: preter alias penas quas pro qualitate commissorum merito poterint formidare.</p>
                </div>
                <div>
                    <head>Capitulum 8</head>
                    <p>Item, precipimus quod clerici, presertim sacerdotes et alii in sacris ordinibus constituti continenter et caste uiuere studeant, et nullus de premissis presertim ecclesiarum rectores, beneficiati, et curam animarum habentes feminas teneant, de quibus aliqua sinistra suspicio possit haberi.</p>
                </div>
                <div>
                    <head>Capitulum 9</head>
                    <p>Item, inhibemus omnibus clericis et laicis nostre ciuitatis et diocesis, ne aliqui concubinam teneant, nec tenere presumant.</p>
                    <p>Clerici uero in sacris ordinibus constituti, qui contra hoc fecerint, ipso facto ab ordine suo; beneficiati uero ab ingressu ecclesie se nouerint esse suspensos; laici uero, uel alii simplices clerici, si tercio per rectorem uel per presbyterum curatum specialiter cum testibus moniti non destiterint, ipso facto sint excommunicati.</p>
                </div>
                <div>
                    <head>Capitulum 10</head>
                    <p>Item, prohibemus quod nullus clericus sentenciam sanguinis dictet aut scribat, aut proferat, nec sanguinis uindictam exerceat, nec in locis ubi exercetur intersit, nec litteras dictet aut scribat pro uindicta sanguinis inferenda.</p>
                </div>
                <div>
                    <head>Capitulum 11</head>
                    <p>Item, monemus semel, secundo, et tercio et peremtorie omnes religiosos beneficiatos, et alios clericos in sacris ordinibus constitutos, quod commercia uel officia secularia non exerceant, maxime inhonesta.</p>
                    <p>Sed quia parum prodest iura condere, nisi sit qui eadem tueatur.</p>
                    <p>Idcirco nos [3] miseracione diuina episcopus Biterrensis, quia multi instigante diabolo negociacionibus et commerciis illicitis se immiscent, que plerumque in fraudem fiunt, usuram exercentes, ut illos quos diuinus timor a malis non reuocat, saltem metus pene temporalis coherceat a peccatis, eos qui huiusmodi commercia reprobata a modo exercere presumserint, si beneficiati aut religiosi fuerint, x. librarum; clerici autem in minoribus ordinibus c. solidorum penam per nos expendendam in caritatis operibus, incurrere uolumus ipso facto; perdituri nihilominus quicquid per eosdem in huiusmodi commercio tractaretur.</p>
                </div>
                <div>
                    <head>Capitulum 12</head>
                    <p>Item, monemus quod mimis, ioculatoribus, histrionibus non intendant, nec exerceant maxime in publico artes huiusmodi ignominiosas.</p>
                    <p>Tabernas insuper euitent, nisi causa necessitatis, ut in itinere uel alia necessitate constituti.</p>
                </div>
                <div>
                    <head>Capitulum 13</head>
                    <p>Sub pena excommunicacionis precipimus ne aliqui clerici uel laici cuiuscumque status seu condicionis existant carnes, oua, uel caseum comedere presumant diebus lune et martis quartam feriam Cinerum proxime precedentibus: quam penam excommunicacionis incurrant clerici ipso facto: laici uero alias absolui non possint, nisi prius per manum sui capellani tantum dederint, quantum gulose consumserint, amore Dei, dictis diebus; et secunda et tercia feria sanctum pascha immediate sequentibus a carnibus, ouis et caseo debeant abstinere.</p>
                </div>
                <div>
                    <head>Capitulum 14</head>
                    <p>Monendo interdicimus omnibus religiosis et beneficiatis et aliis clericis omnibus in sacris ordinibus constitutis quod in diebus sabbatinis a carnibus se abstineant omnino, nisi die tali fuerit Natalis domini, uel nisi causa necessitatis fuerit faciendum.</p>
                </div>
                <div>
                    <head>Capitulum 15</head>
                    <p>Item, monemus priores, rectores, uicarios, beneficiarios et sacerdotes curam animarum habentes, ut tempore aduentus Domini carnibus non utantur, nisi infirmitate uel corporis debilitate alias grauarentur.</p>
                </div>
                <div>
                    <head>Capitulum 16</head>
                    <p>Clericus aliquis ad aleas uel taxillos publice uel occulte ludere non presumat.</p>
                    <p>Clerici uero in sacris ordinibus constituti uel beneficium ecclesiasticum obtinentes, qui in platea uel in foro uel in loco publico publice cum taxillis uel aleis, seu alias quoquo modo ludere presumserint, ipso facto ab execucione sui ordinis; beneficiati uero non promoti per mensem ab ingressu ecclesie sine suspensi. Ludere in premissis casibus eciamsi intersit, intelligimus uel qui ludi est particeps spem commodi uel incommodi habendo exinde.</p>
                    <p>Premissam penam extendi nolumus ad ludentes in domibus et cum personis honestis non ambicionis uel auaritie causa.</p>
                </div>
                <div>
                    <head>Capitulum 17</head>
                    <p>Precipimus ne aliqui uicarios in suis ecclesiis per se constituant, nec alicui curam animarum committant absque licencia et auctoritate nostra.</p>
                    <p>Alioquin contra facientes et recipientes ipso facto se nouerint excommunicacionis sentencia innodatus.</p>
                </div>
                <div>
                    <head>Capitulum 18</head>
                    <p>Item, precipimus quod nullus monachus sit solus in prioratu suo, sed secundum quod precipiunt canonica instituta, unum ad minus habeat socium.</p>
                </div>
                <div>
                    <head>Capitulum 19</head>
                    <p>Item, interdicimus quod nullus monachus ecclesiastica sacramenta ministrare presumat, nisi forte in necessitate.</p>
                </div>
                <div>
                    <head>Capitulum 20</head>
                    <p>Item, precipimus quod quicumque ecclesiam curatam obtinentes in nostra diocesi, qui alias de iure uicarios habere tenentur, infra unius mensis spatium ad ipsius ecclesie uicarium nobis aliquem idoneum presentare procurent; alias dicto termino elapso, ipsi ecclesie de idoneo uicario curaremus prouidere cum effectu, ut animarum cura nullatenus negligatur.</p>
                </div>
                <div>
                    <head>Capitulum 21</head>
                    <p>Item, districte precipimus, quod nullus sacerdos curatus uel non curatus, siue clericus, anniuersariis que pro mortuis celebrantur, se immiscere presumat, nisi ad hoc fuerit specialiter requisitus: quodque aliquis parochialis sacerdos uel eciam non curatus super faciendo requisitus, plures non aduocet capellanos, quin fuerit rogatus ab eo qui anniuersarium fieri postulauit.</p>
                </div>
                <div>
                    <head>Capitulum 22</head>
                    <p>Postremo in uirtute sancte obedientie precipimus, ne aliquis uerbo uel opere aliquos inducere presumat, ut alibi fiant anniuersaria fieri solita in ecclesiis in quarum cimiteriis corpora defunctorum, pro quibus fiunt anniuersaria, sunt sepulta.</p>
                </div>
                <div>
                    <head>Capitulum 23</head>
                    <p>Item, monemus omnes rectores, priores, uicarios, et capellanos ecclesiarum ciuitatis, et diocesis Biterrensis, ut in suis ecclesiis hospitalitatem teneant, et specialiter circa Predictores, fratres Minores, Eremitas S. Augustini et Carmelitas, et alios quoscumque approbatos ordines Mendicantes, cum eis causa predicacionis uel qualibet alia causa necessaria et honesta ad eos contigerit declinare, recipiendo ipsos honorabiliter et benigne, cum sint nostrorum laborum participes, ac nostri officii adiutores.</p>
                    <p>Et nihilominus prouideant pupillis et orphanis paupertate oppressis, et aliis personis miserabilibus, prout facultates ecclesiarum suarum poterint supportare.</p>
                </div>
                <div>
                    <head>Capitulum 24</head>
                    <p>Item, in locis in quibus post sonitum campane uel buccine laici de nocte sine lumine ire prohibentur, clericos huius constitucionis auctoritate eamdem inhibicionem uolumus obseruare.</p>
                    <p>Idemque censemus de preconizacionibus et indicacionibus regis et aliorum dominorum temporalium et suorum officialium generalibus et specialibus pro utilitate regni et patrie in laicos, constitutis sacris canonibus et libertatibus ecclesiasticis non contrariis seu aduersis.</p>
                    <p>Idemque uolumus de banno fructuum, piscacionum et uenacionum in denesiis et in terminis constituto: alioquin penis propter hoc laicis impositis huius constitucionis auctoritate uolumus subiacere.</p>
                    <p>Quas penas seu banna, si premissorum transgressores extiterint, nostre curie confiscandas per officiales nostros uel archipresbyteros uel capellanos locorum ipsorum nostro nomine ab ipsis clericis leuari uolumus et mandamus, ut per hoc laicorum scandalum et clerici ab illicitis arceantur.</p>
                </div>
                <div>
                    <head>Capitulum 25</head>
                    <p>Item, monemus semel, secundo, tercio et peremtorie omnes et singulos priores, uicarios et capellanos curatos, locum tenentes eorumdem ciuitatis et diocesis Biterrensis, quod mandata nostra uel officialium nostrorum sine immutacione et diffugio integraliter exequantur.</p>
                    <p>Sin autem contra eos procedemus, prout eorum exiget contumacia.</p>
                </div>
                <div>
                    <head>Capitulum 26</head>
                    <p>Item, monemus semel, secundo, tercio et peremtorie omnes et singulos qui cartones, procuraciones, synodatica et assignaciones nobis debent et ecclesie Biterrensi, quod de ipsis infra xv. dies satisfaciant ad plenum, ut tenentur.</p>
                    <p>Alioquin eos sententie excommunicacionis decernimus subiacere, nisi conuenerint nobiscum uel altero de procuratoribus seu receptoribus nostris.</p>
                </div>
                <div>
                    <head>Capitulum 27</head>
                    <p>Item, quoniam multi subditi in suarum et plurium aliarum periculum animarum excommunicacionis sentenciam non uerentur diutius sustinere; nos [4] miseracione diuina episcopus Biterrensis, statuimus quod omnes rectores seu capellani curati nomina parochianorum suorum, quos per annum sciuerit in excommunicacionis sentencia perstitisse, nobis uel uicariis nostris, nobis agentibus in remotis uel absentibus, in synodo qualibet habeant deportare, ut inimicus excommunicatos ipsos quos damnabiliter detinet alligatos, finaliter non deuoret, sed ualeamus prouidere saluti animarum eorumdem.</p>
                </div>
                <div>
                    <head>Capitulum 28</head>
                    <p>Qui plerumque repertum est hoc fide dignorum relacione, quod in litteris nostre curie spiritualis, licet non fuissent presentate capellanis quibus dirigebantur, falsa apposita erant sigilla, quod, pro eo quod multe ecclesie nostrarum ciuitatis et diocesis propria non habeant sigilla, discerni non poterat, et sic per fraudem huiusmodi grauabantur multi multis laboribus et expensis. Idcirco nos GUILLELMUS miseracione diuina episcopus Biterrensis, uolentes eisdem fraudibus obuiare, et ne amodo talia contingant pericula prouidere, statuimus et sub pena x. solidorum Turonensium mandamus, quam ipso facto incurrere uolumus non parentes, quod omnes rectores et uicarii perpetui ecclesiarum nostrarum ciuitatis et diocesis, in quorum ecclesiis non sunt sigilla propria nominibus ipsarum ecclesiarum, sigilla appropriata nominibus ecclesiarum suarum faciant fieri hinc ad mensem. Actum Biterris in synodo S. Luce anno Domini M. CCC. XV.</p>
                </div>
                <div>
                    <head>Capitulum 29</head>
                    <p>Item, statuimus et ordinamus, quod is cui a nobis uel a curia nostra litteratorie mandatur, ut aliquem excommunicatum uel interdictum debeat nunciare, nisi littera ipsa infra x. dies a data ipsius littere computandos sibi presentata fuerit, ad execucionem mandati huiusmodi minime teneatur.</p>
                </div>
                <div>
                    <head>Capitulum 30</head>
                    <p>Prohibemus ne pueri calicem cum uino et hosti preparent sacerdoti, cum uoluerit celebrare, sed ipse sacerdos preparet, uel alius prouidus et discretus, et qui sit, si facultas offerat, in sacris ordinibus constitutus.</p>
                </div>
                <div>
                    <head>Capitulum 31</head>
                    <p>Item, precipimus quod in calice semper magis de uino quam de aqua ponatur; et quod in eleuacione Corporis Domini pulsetur campana, ut omnes fideles audientes ipsum adorent; et quilibet sacerdos sibi diligenter caueat, quod ante eleuacionem proferat illa uerba quibus Corpus Domini conficitur et consecratur, tenendo hostiam in manibus suis super altare, et idem caueat de calice Domini nostri Iesu-Christi.</p>
                </div>
                <div>
                    <head>Capitulum 32</head>
                    <p>Item, nullus clericus seruiat altari dum celebrantur diuina sine superpellicio uel cappa, uel alias ornatus fuerit ecclesiasticis ornamentis.</p>
                </div>
                <div>
                    <head>Capitulum 33</head>
                    <p>Item, diaconi non deferant infirmis Corpus Domini, utpote absente presbytero uel infirmitate grauato.</p>
                    <p>Sed per sacerdotes deferatur, et offeratur infirmis, semper lucerna et squilla precedentibus: et cum fertur septem psalmi uel alie oraciones dicantur, quibus deuocio populi augeatur.</p>
                </div>
                <div>
                    <head>Capitulum 34</head>
                    <p>Item, statuimus quod presbyteri curati almusias habeant et sibi faciant hinc ad instants festum Natiuitatis Domini, quibus et non capuciis utantur in ecclesiis et extra, diuinum exercendo officium, uel pro amministracione [5] sacramentorum ecclesiasticorum extra ecclesias incedendo.</p>
                </div>
                <div>
                    <head>Capitulum 35</head>
                    <p>Item, moneatur populus, quod ubicumque uiderit Corpus Domini deferri uel referri ad infirmum, statim iunctis manibus flectant genua sua, adorantes Dominum et creatorem suum: Sedulo uos rectores et capellani curati populum instruatis, ut reuerenter associent Corpus Domini.</p>
                    <p>Nos uero omnibus penitentibus et confessis, qui de die cum lumine uel sine lumine per castrum uel uillam et eius suburbia associauerint, x. dies; qui uero de nocte illud cum lumine, aut eciam de die extra ciuitatem uel castrum associauerint, xv. dies de iniunctis sibi penitentiis in Domino misericorditer relaxamus.</p>
                    <p>Et hoc per tres dies dominicos uolumus populo publicari.</p>
                </div>
                <div>
                    <head>Capitulum 36</head>
                    <p>Item, precipimus quod hostie fiant solum de puro grano ac mundo frumento.</p>
                </div>
                <div>
                    <head>Capitulum 37</head>
                    <p>Item, statuimus quod quilibet sacerdos habens curam animarum, semper teneat in ecclesia sua Eucharistiam paratem: ut quando quis infirmus fuerit et requisitus fuerit, possit ipsum communicare, ne scandalum ualeat inde sequi et periculum animarum.</p>
                    <p>Quam Eucharistiam uolumus et sub pena excommunicacionis precipimus septimana qualibet, aut saltem de xv. in xv. diebus renouari.</p>
                    <p>Et cum renouata fuerit, presbyter in missa ante suscepcionem Sanguinis Domini IESU-CHRISTI immediate sumto Corpore Christi sumat Eucharistiam que ante fuerat reseruata.</p>
                </div>
                <div>
                    <head>Capitulum 38</head>
                    <p>Item, precipimus ne aliquis sacerdos celebret in altari non consecrato, nisi fuerit lapis consecratus adeo magnus quod hostia cum calice ualeant recipi sufficienter.</p>
                </div>
                <div>
                    <head>Capitulum 39</head>
                    <p>Item, in altari in quo episcopus celebrauerit, illa eadem die nullus sacerdos audeat celebrare sine nostra licencia speciali.</p>
                </div>
                <div>
                    <head>Capitulum 40</head>
                    <p>Item, precipimus quod sacrificium altaris non in serico tincto seu operibus uariato panno fiat, sed corporalia de puro linteo, ac terreno lino procreato et ab episcopo benedicta, que palla quatuor plicas in longitudine et tres in latitudine debeat habere.</p>
                </div>
                <div>
                    <head>Capitulum 41</head>
                    <p>Item, nullus celebret duas missas una die, nisi causa necessitatis, uel in die Natalis Domini: hoc tamen modo quod in prima missa nihil recipiat post suscepcionem sanguinis Christi de uino.</p>
                    <p>Alias autem non posset postea celebrare.</p>
                </div>
                <div>
                    <head>Capitulum 42</head>
                    <p>Item, precipimus quod nullus missam celebrare presumat, nisi prius matutinas illius diei compleuerit atque primam [6] recenciori manu cum officio B. Marie Uirginis [7] que surgendo et calciando uel aliis negotiis occupando dici non debeat, sed in ecclesia cum deuocione.</p>
                </div>
                <div>
                    <head>Capitulum 43</head>
                    <p>Item, prohibemus quod nullus sacerdos post minimum potum uel cibum susceptum missam celebrare presumat, sed ieiunus.</p>
                </div>
                <div>
                    <head>Capitulum 44</head>
                    <p>Item, uasa ministerii altaris, palle, corporalia, cortine et uestimenta ministrorum et omnia ornamenta ecclesie, quotiens opus fuerit, lauentur et munda et nitida teneantur, et per eosdem clericos lauentur, prout a iure est institutum.</p>
                    <p>Et hoc irrefragabiliter obseruandum statuimus, quod palle altaris, et uestimenta sacerdotalia, quibus et cum quibus altaris ministerio continuatis diebus regulariter deseruitur, semel ante festum omnium Sanctorum, Pasche et S. Iohannis-Baptiste, et sic ter in anno lauentur; corporalia tamen per personam aliam quam per presbyterum non lauentur, nisi per sanctimoniales, si ad hoc obtulerit se facultas.</p>
                </div>
                <div>
                    <head>Capitulum 45</head>
                    <p>Item, Nullus exigat uel extorqueat pretium pro collacione sacramentorum: sed collatis sacramentis possunt suscipientes compelli laudabiles consuetudines obseruare.</p>
                </div>
                <div>
                    <head>Capitulum 46</head>
                    <p>Item, non admittantur ad oblaciones, nec ad ecclesiasticam sepulturam uiolatores ecclesiarum, raptores, uel usurarii publici, nisi penitentes ablata restituerint, uel super restituendis securitatem prestiterint.</p>
                </div>
                <div>
                    <head>Capitulum 47</head>
                    <p>Item, prohibemus ne hospitalarii uel aliqui alii priuilegiati permittantur in locis interdictis aliquos sepelire, nisi illos qui sumserint habitum illius ordinis, et eciam si se dixerint de illorum confratria esse.</p>
                </div>
                <div>
                    <head>Capitulum 48</head>
                    <p>Item, prohibemus ne super rebus ecclesie spiritualibus compromittatur in laicum, quia non decet quod in talibus laicis arbitretur.</p>
                </div>
                <div>
                    <head>Capitulum 49</head>
                    <p>Item, precipimus quod clerici qui ordinandi sunt ueniant feria V. uel VI. ad scrutinium coram nobis uel examinatoribus deputatis: alioquin non audirentur.</p>
                </div>
                <div>
                    <head>Capitulum 50</head>
                    <p>Item, prohibemus ne quis primam tonsuram accipiat scienter, nisi ipse sit baptizatus et confirmatus, nec aliquis simul et eodem tempore presumat tonsuram et quatuor minores ordines recipere, nisi de nostra licencia speciali.</p>
                </div>
                <div>
                    <head>Capitulum 51</head>
                    <p>Item, prohibemus ne quis de cetero ad primam tonsuram presentetur, nisi sciat legere et cantare uel uice cantus in grammaticalibus sit sufficienter instructus, ac sit de legitimo matrimonio in nostra diocesi natus, uel residenciam faciat in eadem.</p>
                </div>
                <div>
                    <head>Capitulum 52</head>
                    <p>Item, monemus semel, secundo et tercio, et peremtorie omnes et singulos ecclesiasticam dignitatem, personatus, uel aliud habentes ecclesiasticum beneficium cui cura immineat animarum, ut statutis a iure temporibus ad ordines quos beneficii sui cura requiret, se faciant promoueri.</p>
                </div>
                <div>
                    <head>Capitulum 53</head>
                    <p>Item, sub uirtute sancte obedientie monemus, ut quilibet rector uel prior curam animarum habens, cuiuscumque status seu condicionis existat, in ecclesia residenciam personalem faciat, nisi a nobis super hoc licenciam habuerit specialem, alias penam canonicam merito poterit formidare.</p>
                </div>
                <div>
                    <head>Capitulum 54</head>
                    <p>Item, prohibemus ne aliquis clericus nostre dioces presumat ab alieno episcopo ordines recipere, sine nostra licencia speciali, seu uicariorum nostrorum, tempore quo essemus absentes a nostra diocesi Biterrensi.</p>
                </div>
                <div>
                    <head>Capitulum 55</head>
                    <p>Item, precipimus dies dominicos et festiuos ob Dei reuerenciam et honorem et sanctorum obseruare; et quilibet parochianos suos ad hos seruandos inducere procuret salubribus exhortacionibus et deuotis.</p>
                </div>
                <div>
                    <head>Capitulum 56</head>
                    <p>Item, districte precipimus et firmiter inhibemus, ne quis quantecumque dignitatis existat, in diebus dominicis et aliis festis que colenda fuerint, bestias suas laborare faciat, ligna uidelicet uel bladum, uel uinum aut aliud onus ad domum propriam uel alienam portando.</p>
                    <p>Et ad hoc idem parochianos uestros diebus dominicis et festiuis moneatis; scientes quod si talia scire possemus, nos in presumtores huiusmodi animaduersione condigna procedemus.</p>
                </div>
                <div>
                    <head>Capitulum 57</head>
                    <p>Item, districte precipimus ne aliquis clericus uel laicus presumat emere de cetero uel uendere reditus ecclesiarum, sine nostra licencia speciali.</p>
                    <p>Uerum quia propter transgressores statuti huius diuerse nostre diocesis ecclesie pericula et damna plurima incurrerunt: nos uolentes ex officii nostri debito damnis et periculis obuiare ecclesiarum ipsarum prout possumus, omnes qui de cetero contra huiusmodi statutum fecerint, ecclesiastico supponimus interdicto.</p>
                </div>
                <div>
                    <head>Capitulum 58</head>
                    <p>Item, precipimus omnibus ecclesiarum rectoribus districtius iniungentes, ut quilibet ecclesie sue limites seu communes possessiones nec non et annuales census, et quelibet onera, quos uel que cuicumque facere teneantur, uel sibi fieri debeantur, usus et consuetudines in quodam libro registrent quanto solemnius poterint sine carta.</p>
                </div>
                <div>
                    <head>Capitulum 59</head>
                    <p>Item, precipimus districte et firmiter inhibemus, ne aliquis clericus siue secularis, siue regularis ad ecclesias presumat accedere illa die in qua nos eas duxerimus uisitandas, nisi a nobis specialiter esset uocatus, uel nisi casus penitentie contingeret, quod necessitate urgente nostro consilio indigeret: nec ad ecclesiarum solemnitates, que de altaribus propriis celebrantur, aliquis clericus uel presbyter uenire presumat, nisi a propriis eorum rectoribus specialiter esset uocatus: alias utroque casu in quatuor solidis ipsi rectori persoluendis sine misericordia puniretur.</p>
                </div>
                <div>
                    <head>Capitulum 60</head>
                    <p>Item, prohibemus, ne aliquis rector siue capellanus conductitius deputatus ad seruiendum alicui ecclesie parochiali siue rurali presumat ad aliam ecclesiam decantare, nisi una dependeat ex alia: ut sic quelibet ecclesia suum proprium habeat sacerdotem.</p>
                </div>
                <div>
                    <head>Capitulum 61</head>
                    <p>Item, precipimus, quod quelibet ecclesia ruralis habens in reditibus xxx. libras aut amplius, suum proprium habeat sacerdotem, qui ad minus ter in septimana in ea missam habeat celebrare.</p>
                    <p>Si uero minoris ualoris extiterit, saltem bis in septimana habeat celebrare ibi.</p>
                    <p>Ceterum quia ubi maius periculum uertitur, ibi cautius est agendum.</p>
                    <p>Idcirco districte precipimus, quod in qualibet ecclesia curata ter uel quater in septimana diuinum officium celebretur.</p>
                    <p>De illis autem hoc intelligimus, in quibus non frequentius celebratur: quarum etsi sacerdotes ibidem non comederint, precipimus saltem quod ibidem continue iacere teneantur, ut emergentibus et inopinatis casibus possit saluti prospici animarum.</p>
                </div>
                <div>
                    <head>Capitulum 62</head>
                    <p>Item, statuimus, quod ex nunc perpetuo rectores ecclesiarum habeant in synodo presentare capellanos, qui suis anno sequenti deseruire in diuinis habebunt ecclesiis; de et ab hodie infra octo dies presbyteros qui dictis ecclesiis habeant deseruire isto anno, nobis uel deputatis a nobis uolumus presentari.</p>
                </div>
                <div>
                    <head>Capitulum 63</head>
                    <p>Item, prohibemus ne aliquis rector siue capellanus quilibet et curatus sibi confessorem eligat alium, quam de curatis, nisi de nostra licencia speciali.</p>
                </div>
                <div>
                    <head>Capitulum 64</head>
                    <p>Item, precipimus quod quilibet rector siue prior honestam mittat personam pro recipiendo chrismate: cui concedimus quod in necessitate possit chrisma pro duabus ecclesiis tantummodo deportare.</p>
                </div>
                <div>
                    <head>Capitulum 65</head>
                    <p>Item, res prophanas uel seculares, utpote uestes, saccos cum annona, dolia cum uino uel sine, culcitras, lodices, linteamina, et quelibet prophana supellectilia poni in ecclesiis prohibemus, nisi necessitate urgente: sic tamen quod cessante necessitate, a dictis ecclesiis extrahantur et ad loca solita reportentur, archiis operis et luminarie et confratrie dumtaxat exceptis, horrea quoque nisi pro conseruandis rebus operis, luminarie, et confratrie, et cameras in eis fieri inhibemus, et factas remoueri precipimus.</p>
                </div>
                <div>
                    <head>Capitulum 66</head>
                    <p>Item, precipimus et statuimus quod festum decollacionis B. Iohannis-Baptiste a modo solemniter celebretur, et colendum uestris populis indicetis.</p>
                </div>
                <div>
                    <head>Capitulum 67</head>
                    <p>Item, inhibemus ne questores alia populo proponere permittantur, nisi ea que in suis litteris apostolicis uel nostris expresse continentur.</p>
                </div>
                <div>
                    <head>Capitulum 68</head>
                    <p>Item, statuimus quod festa illorum sanctorum quorum nomina in misse canonibus specialiter recitantur, sub nouem leccionum officio celebrentur.</p>
                </div>
                <div>
                    <head>Capitulum 69</head>
                    <p>Item, si episcopus suo subdito concesserit, ut sibi possit idoneum eligere confessorem, ille quem ille elegerit in casibus, qui eidem episcopo specialiter reseruantur, nullam habet penitus potestatem: cum in generali concessione non ueniant ea que non esset quis in specie uerisimiliter concessurus.</p>
                    <p>Nulla quoque potest consuetudine introduci, quod aliquis preter sui superioris licenciam confessorem sibi eligere ualeat qui eum possit soluere uel ligare.</p>
                </div>
                <div>
                    <head>Capitulum 70</head>
                    <p>Item, monemus omnes et singulos operarios ecclesiarum ciuitatis et diocesis Biterrensis, ne reliquias sanctorum; uel uasa pro tenendis ipsis reliquiis facta, calices, corporalia, cruces, et alia quelibet ornamenta altarium, uestes sacerdotales, et aliorum ministrorum ecclesie in domibus laicorum teneant: sed in armario uel archa in tuciori parte ecclesie aut domibus sacerdotalibus, prout fieri poterit, ad hoc specialiter constituto uel constituta, uniuersa ecclesiastica ornamenta reponantur et custodiantur.</p>
                    <p>Precaueant ergo ecclesiarum rectores ut predicta diligenter custodiantur, ne ea restituere uel emendare cogantur, si forte dolo uel culpa seruitorum ipsius ecclesie contigerit deperire huiusmodi ornamenta.</p>
                </div>
                <div>
                    <head>Capitulum 71</head>
                    <p>Diuine maiestatis gracia procul dubio acquiritur, cum sanctis eius debitus honor exhibetur.</p>
                    <p>Quidam tamen quamuis zelo ducantur, etsi sanctos Dei, erigendo in ipsorum honorem altaria, honorare cupiant, speratus exinde fructus non prouenit, cum talia erecta altaria absque seruitoribus et ornamentis diuino cultui incumbentibus deserantur: cumque tam noue edificaciones ecclesiarum et erecciones altarium ad solum episcopum de iure pertineant; nos GUILLELMUS miseracione diuina episcopus Biterrensis cupientes super his, prout commode fieri poterit, prouidere; statuimus presenti synodo approbante, quod cum aliquis capellanus edificare altare uoluerit, in aliqua ecclesiarum nostrarum ciuitatis et diocesis, preter quam in monasteriis religiosorum, et erigere uoluerit, nostram studeat super hoc licenciam obtinere, ut antequam aliqua erigantur altaria, ordinetur quod in ereccione huiusmodi condigna seruetur reuerencia, et deuocioni ipsos sanctos uenerari cupientium satisfiat.</p>
                </div>
                <div>
                    <head>Footnotes</head>
                    <p>[1] gap marked with &quot;. . . .&quot;</p>
                    <p>[2] gap marked with &quot;. . . . .&quot;</p>
                    <p>[3] gap marked with &quot;. . . .&quot;</p>
                    <p>[4] gap marked with &quot;. . . .&quot;</p>
                    <p>[5] Sic.</p>
                    <p>[6] open round brackets here</p>
                    <p>[7] close round brackets here</p>
                </div>
            </div>
        </body>
    </text>
</root>
