<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Beziers</title>
                <recordID>1905</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1232</origDate>
                <dateNotes/>
                <origPlace>Béziers</origPlace>
                <diocese>Béziers</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1905</p>
                <p>Year: 1232</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: Dated 1234 in Mansi and Palazzini, but must have been held before 26 April 1232; see Cabie, Date du concile de Béziers, 349-357</p>
                <p>Place: Béziers</p>
                <p>Diocese: Béziers</p>
                <p>Province: Narbonne</p>
                <p>CountryModern: France</p>
                <p>Latitude: 43.347615</p>
                <p>Longitude: 3.218991</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Gautier de Marvis</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Bp of Tournai and apostolic legate</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, cols 269-78</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>QUoniam statuta salubria per dominum Romanum apostolice sedis legatum, et ceteros legatos, super negocio fidei ac pacis, authoritate apostolica diuersis temporibus edita sufficere credimus; dum tamen fuerint obseruata, que inferius duximus subscribenda ad presens; non intendimus omnino super his nouos canones edere, sed eorum transgressores canonice puniantur.</p>
                </div>
                <div>
                    <head>Capitulum 1</head>
                    <p>Ut heretici et eorum fautores singulis Dominicis excommunicentur.</p>
                    <p>Precipimus itaque, ut heretici et eorum credentes, fautores, eorum receptatores et defensores, singulis diebus Dominicis excommunicentur.</p>
                    <p>Et si quis predictorum credentium, fautorum, receptatorum, et defensorum personaliter monitus, et excommunicatus nominatim, infra quadraginta dies resipiscere noluerit, sed in eorum defensione perstiterit, uel inquisicionem eorum impedierit, pro heretico habeatur: cum perseuerancia et defensio erroris in talibus hominem faciat hereticum iudicari.</p>
                </div>
                <div>
                    <head>Capitulum 2</head>
                    <p>Ut possit quilibet, et ubilibet capere hereticum.</p>
                    <p>Precipimus eciam ut quilibet priuatus in terra cuiuslibet possit inquirere et capere hereticum, et captum, necesse habeat episcopo ostendere, uel baculo ipsius episcopi presentare: nec ipsum presumat aliquis impedire, sed in capcione quilibet Christianus prestet ei auxilium et fauorem.</p>
                </div>
                <div>
                    <head>Capitulum 3</head>
                    <p>Ne fautores hereticorum emant bailiuas.</p>
                    <p>Intelleximus quod quidam credentes et fautores hereticorum, seu defensores eorum, pro maiori summa emunt bailiuas dominorum, ut sub alis eorum bailiuorum heretici libere ualeant egredi, uel ingredi, et impune fidem catholicam uiolare.</p>
                    <p>Quare districtius inhibemus, ne talia dominis de cetero attententur.</p>
                    <p>Quod si attentauerit, et admoniti ab episcopo non emendauerint, cum nota infamie, quam se nouerint incurrisse, excommunicacionis gladio feriantur.</p>
                </div>
                <div>
                    <head>Capitulum 4</head>
                    <p>De hereticis conuersis, qui duos cruces prominentes non tulerint.</p>
                    <p>Item reconciliati de heresi, qui duas cruces prominentes, ad mandatum episcopi portare noluerint, pro hereticis habeantur, et bona eorum confiscentur.</p>
                </div>
                <div>
                    <head>Capitulum 5</head>
                    <p>De suspectis qui diebus festis ad ecclesiam non ueniunt.</p>
                    <p>Item cum singuli parochiani in diebus festis uenire ad ecclesiam teneantur sub pena in Tolosano concilio promulgata: necesse est, ut sacerdotes erga omnes suspectos de heresi, quos per scripturam, et ex nomine cognoscere debent, nisi illi ecclesiam frequentent statutis diebus, sine remedio penam leuent, et in uita et in morte statuta contra huiusmodi promulgata, ut pupillam oculi conseruent.</p>
                    <p>Quod si sacerdos eorum transgressor fuerit deprehensus, ab officio et beneficio suspendatur, priuandus eodem, si competenter monitus fuerit negligens et remissus.</p>
                    <p>Quod si sacerdos se insufficientem cognouerit ad exequendum, quod de hereticis est statutum: episcopo suo denunciet, quicquid inquirere poterit, ut ita se a culpa liberet et a pena.</p>
                    <p>Dominus autem requiret de manibus episcoporum sanguinem pereuntium, si eis non adhibuerint uigilanciam pastoralem.</p>
                </div>
                <div>
                    <head>Capitulum 6</head>
                    <p>Quales admittantur ad sacros ordines.</p>
                    <p>Quia penitus indigni ad dignitatem sacrorum ordinum, contra canonicas sancciones in partibus huius legacionis hactenus sunt admissi: precipimus ut quilibet ordinandus examinetur, de uita et de sciencia et moribus diligenter: et sine titulo patrimoniali centum solidorum Turonensium ad minus ecclesiastico beneficio competenti, sicut in iure canonico cautum est, ordinandus de cetero nullatenus admittatur.</p>
                </div>
                <div>
                    <head>Capitulum 7</head>
                    <p>Quales admittantur ad tonsuram.</p>
                    <p>Quia eciam ad primam tonsuram non esset admittendus quisquam, nisi sciret distincte legere, et nisi de utero libero, et legitimo matrimonio procederet, iuxta illud: De utero noui te: non ingredietur manser, hoc est de scorto natus, in ecclesiam domini Dei: statuimus et firmiter precipimus et mandamus, ut nullus eciam ad primam tonsuram de cetero admittatur, nisi sciat legere et cantare, et de libero utero et legitimo matrimonio sit procreatus: nisi ex cause uisum fuerit episcopo loci super procreatis ex contubernio dispensandum.</p>
                </div>
                <div>
                    <head>Capitulum 8</head>
                    <p>Ut episcopi caucionem simoniacam non exigant ab iis quos promouent ad sacros ordines.</p>
                    <p>Ad abolendam eciam simonie corruptelam, que in his partibus inoleuit, uidelicet quod episcopi clericos ad sacros ordines promouendos nolunt aliquatenus promouere, nisi prius prestito iuramento, uel alia caucione, quod racione tituli patrimonialis, uel alterius minus idonei, ipsos, uel eorum non impediant successores: districtim inhibemus ne talia presumant de cetero attentare.</p>
                    <p>Quod si fecerint, a celebracione ordinis nouerint se suspensos: quia sanctius est in ordine sacerdotii, paucos quam multos malos habere ministros, sicut est in Lateranensi concilio constitutum.</p>
                </div>
                <div>
                    <head>Capitulum 9</head>
                    <p>Ut archidiaconi habeant zelum animarum, et predicare sciant.</p>
                    <p>Precipimus ut tam episcopi, quam alii, preficiant tales archidiaconos, qui zelum animarum habentes, sufficiant predicare clero et populo uerbum Dei.</p>
                </div>
                <div>
                    <head>Capitulum 10</head>
                    <p>De legendis constitucionibus.</p>
                    <p>Legantur constituciones contra iniuste excommunicantes, scilicet: Sacro approbante concilio: et: Sub interminacione Diuini iudicii.</p>
                    <p>Sicut scribit nobis dominus papa: Ubi non est gubernacio, populus corruet, et ecclesia sine rectore peruia est in temporalibus et spiritualibus detrimentis.</p>
                </div>
                <div>
                    <head>Capitulum 11</head>
                    <p>De patronis ecclesiarum.</p>
                    <p>Unde omnibus religiosis, capitulis, et aliis personis, qui tenent ecclesias parochiales, ad eorum donaciones spectantes, auctoritate qua fungimur districte precipimus, quatenus usque ad festum omnium Sanctorum proxime uenturum, suis diocesanis episcopis rectores, seu perpetuos uicarios, et idoneos uita et sciencia, ad easdem ecclesias representent, ut ab eis curam recipiant animarum: congrua tamen prius ipsis que sibi sufficiat, et in suis adsignata de ipsarum prouentibus porcione, iuxta canonum sancciones, quam porcionem debeat et possit diocesanus episcopus merito approbare.</p>
                    <p>Quod si forte infra prescriptum tempus, in auditum nostrum execucioni distulerint demandare: diocesanis episcopis in uirtute obedientie precipimus, ut sine dilacione uice nostra fideliter exequantur, contradictores et rebelles, etc.</p>
                    <p>Quod si id episcopi efficere neglexerint, per mensem ab ingressu ecclesie nouerint se suspensos.</p>
                    <p>Si uero episcopi tales ecclesias habuerint, et infra prescriptum tempus perpetuos uicarios non instituerint: in eisdem donacioni nostre dictas ecclesias reseruamus.</p>
                </div>
                <div>
                    <head>Capitulum 12</head>
                    <p>De beneficiis que curam habent animarum.</p>
                    <p>Quicumque habent curam animarum, ad ordinem sacerdotum promoueantur, ubi citius poterunt commode promoueri.</p>
                    <p>Et qui ordines tempore congruo recipere detrectauerint, ad hoc per subtraccionem beneficii compellantur: ut qui honorem refugerint appetere, mittantur ad questum.</p>
                    <p>Quod si ecclesia parochialis prebende uel dignitati sit annexa: necesse habet [1] quod oportet in maiori ecclesia deseruire [2] uicarium perpetuum et idoneum in parochiali ecclesia presentare episcopo, qui congruam habeat de parochiali ecclesia porcionem:</p>
                    <p>Quod si facere neglexerit, elapsis sex mensibus institucione dicte ecclesie ea uice nouerit se priuatum.</p>
                    <p>Uolumus igitur et districte precipimus, ut quelibet parochialis ecclesia proprium habeat et perpetuum sacerdotem, qui personaliter deseruiat in eadem.</p>
                    <p>Ita quod unica persona una parochiali ecclesia sit contenta: statutum concilii recolens, quo cauetur, ut quicumque receperit beneficium habens curam animarum uel residenciam annexam; si prius tale beneficium obtinebat, eo sit ipso iure priuatus: et si forte illud retinere contenderit, eciam alio spolietur.</p>
                    <p>Quapropter donaciones beneficiorum sic uacantium nostre specialiter donacioni reseruamus.</p>
                </div>
                <div>
                    <head>Capitulum 13</head>
                    <p>De uita et honestate clericorum.</p>
                    <p>Circa clericos uero seculares precipimus obseruari constituciones de uita et onestate clericorum, editas in concilio generali, que sic incipiunt: Clerici: Acrapula.</p>
                    <p>Adiicimus eciam et districtius inhibemus, ne aliqui clerici, qui uolunt gaudere priuilegio clericali, cultellos acutos, enses uel lanceas deferre presumant, uel armis impugnatiuis, quibus uis infertur, non utantur: nisi forte tempore guerre.</p>
                    <p>Inhibemus, ne aliqui canonici seculares stallum in choro, uel uocem habeant in capitulo, nisi fuerint in sacris ordinibus constituti, nisi ex causa cum eis ab episcopo fuerit dispensatum.</p>
                </div>
                <div>
                    <head>Capitulum 14</head>
                    <p>De obseruancia regularium.</p>
                    <p>Tria sunt de substancia regularis professionis, scilicet, abdicacio proprietatis, continencia carnis, obediencia regularis.</p>
                    <p>In his tribus et ceteris obseruantiis, per que conseruatur ordo et disciplina regularis, tam monachi, quam canonici regulares, et moniales, in silencio, et in parcitate cibi, professione facienda, infirmaria, in eleemosinis, hospitalitate, et aliis suam magistram sequantur regulam, secundum quam uiuere sunt professi, et sine cuius obseruacione non sunt in statu uel ordine saluandorum.</p>
                    <p>Uerum quia de proprietate et ueste predictorum est scandalum in clero et populo: breuiter tangimus, que de proprietatibus a domino Innocencio sunt statuta.</p>
                    <p>Prohibemus itaque in uirtute obedientie sub obtestacione Diuini iudicii, ne aliquis religiosorum proprium possideat.</p>
                    <p>Sed si quis aliquid habeat proprium, in contenti resignet.</p>
                    <p>Si uero posthec proprietatem aliquam fuerit deprehensus habere, regulari admonicione premissa, de monasterio expellatur: nec recipiatur ulterius, nisi peniteat secundum monasticam disciplinam.</p>
                    <p>Quod si proprietas apud quemquam inuenta fuerit in morte ipsa: cum ea in signum predonis, secundum statuta beati Gregorii, extra monasteria subterretur.</p>
                    <p>Nec eciam temperet abbas, uel aliquis superior, qui super habenda proprietate possit cum aliquo monacho uel regulari canonico dispensare: quia abdicacio proprietatis, sicut custodia castitatis, adeo est annexa regule monachali, ut contra eam nec summus pontifex possit indulgenciam indulgere.</p>
                    <p>Immo tales in precipuis festiuitatibus excommunicacionis uinculo innodentur.</p>
                    <p>Quod si abbas, uel alii superiores, in his corrigendis negligencior extiterit: correccio ad episcopum deuoluatur, abbatibus nihilo minus de negligencia puniendis.</p>
                </div>
                <div>
                    <head>Capitulum 15</head>
                    <p>De uestibus abbatum et monachorum.</p>
                    <p>Abbas et monachi secundum regulam B. Benedicti uestes habeant, de quarum cosore aut grossitudine non causentur: sed quales inueniri possunt in prouincia in qua habitant, aut quod vilius potest comparari.</p>
                </div>
                <div>
                    <head>Capitulum 16</head>
                    <p>De uestibus canonicorum regularium.</p>
                    <p>Canonicis eciam regularibus prohibemus, ne sit eorum habitus notabilis uel reprehensibilis, nec affectent uestibus placere, sed moribus.</p>
                    <p>Secundum statuta concilii 1 Auenionensis et 2 Montipessulani, cappis, tunicis, et palliis, caligis de aliqua bruneta, clara, uel nigra, nec eciam stamine forti, uel alio colorato panno, seu sumptuoso, uel aliquo serico de cetero non utantur ne sordes animo contrahat preciose uestis nimius appetitus, nec accipiant monachi uel alii clerici regulares a suo maiore, uel aliquo alio, aliquam pro uestibus pecunie quantitatem, quia ex hoc datur eis materia proprium retinendi: sed omnes tam maiores, quam inferiores de ecclesie uestiario uestiantur.</p>
                </div>
                <div>
                    <head>Capitulum 17</head>
                    <p>De custodia claustri.</p>
                    <p>Claustrum quoque diligenter obseruetur ut claudatur, ut re et nomine claustrum ualeat appellari.</p>
                    <p>Nec milites uel eciam laici claustrum uel officinas monasterii intreant, nisi causa exequiarum, et in processionibus: et hoc, si fieri consueuit, uel necessitate alia euidenti.</p>
                </div>
                <div>
                    <head>Capitulum 18</head>
                    <p>Ut fiat leccio ad mensam, et quotidie capitulum teneatur.</p>
                    <p>Illud eciam expressius duximus exprimendum et statuendum, quod omnes regulares infra monasterium habeant et audiant lecciones ad mensam.</p>
                    <p>Item precipimus, quod in claustris regularium, singulis diebus capituium teneatur, ubi supra excessibus fiat proclamacio et correccio regularis: et in conuentualibus ecclesiis, et precipuis festiuitatibus, fiat sermo.</p>
                </div>
                <div>
                    <head>Capitulum 19</head>
                    <p>Ne exeant uel uagentur sine liceancia.</p>
                    <p>Omnes eciam qui non habent officium speciale, uel necessitatem aliam, ab hora capituli usque ad Terciam, sedeant in claustro aspicientes que in regula legenda sunt uel cantanda: nec exeant uel uagentur, sine sui maioris licencia speciali.</p>
                </div>
                <div>
                    <head>Capitulum 20</head>
                    <p>Ut mandatum fiat pauperibus.</p>
                    <p>Item consulimus ut mandatum pauperibus, saltem in hebdomada, semel fiat, sicut in monasteriis ordinatis fieri quotidie consuetum est.</p>
                </div>
                <div>
                    <head>Capitulum 21</head>
                    <p>Ut in monasteriis sint magistri, qui grammaticam doceant minores.</p>
                    <p>Quia uero cecitas ignorantie in istis partibus nimium preualuit, statuimus ut singulis monasteriis conuentualibus abbates, priores, et prepositi conuentuales, infra septa monasterii teneant magistrum ex suis, uel alium clericum secularem, qui minores, et alios indoctos in grammatica ualeat edocere.</p>
                </div>
                <div>
                    <head>Capitulum 22</head>
                    <p>De non conferendis beneficiis in laicos.</p>
                    <p>Quidam eciam, ut intelleximus, se et sua conferunt monasteriis, sub spe ut ipsis postmodum ecclesiastica beneficia conferantur: quod omnino damnabile est propter maculam simonie: et tales beneficio priuandos decernimus, quod pro pecunia sunt adepti.</p>
                    <p>Taliter uero beneficia conferentes, illa uice donandi potestate priuentur, et ad diocesanum episcopum donacio eorum deuoluatur.</p>
                    <p>Nec ipsi tales recipiant ad curam animarum.</p>
                    <p>Neque abbas, nec prior, nec monachus alterius monasterii teneat prioratum: nisi per eleccionem canonicam ad conuentualem prioratum, in quo professus non fuit, fuerit aduocatus.</p>
                </div>
                <div>
                    <head>Capitulum 23</head>
                    <p>Ut uina non uendantur, et persone turpes non introducantur infra ambitum monasterii.</p>
                    <p>De his que uidimus et audiuimus, testimonium perhibemus, scilicet quod quidam monachi, et maxime exempti intra fines legacionis nostre, ecclesie cuiusdam libertatis infra ambitum monasterii faciunt, certis temporibus anni uendi uina sua, et pro medio questu et turpi introducunt, uel introduci permittunt, personas turpes et inhonestas, uel histriones, iaculatores, talorum lusores, et eciam publicas meretrices.</p>
                    <p>Quod de cetero nusquam fiat, ab aliquibus exemptis personis, uel aliis arctius inhibemus.</p>
                    <p>Quod si huiusmodi personas inhonestas introduxerint, uel lusores talorum, aut potatores nomen Dei blasphemantes introduci permiserint, illi qui monasterii exteriora ministrant officia, ab ingressu ecclesie nouerint se suspensos, maxime cum libertate sua libere uti possint, absque abusu et introduccione talium personarum.</p>
                </div>
                <div>
                    <head>Capitulum 24</head>
                    <p>Ut laici non admittantur ad prebendas.</p>
                    <p>Districtius quoque mandamus, quod in nulla ecclesia laici recipiantur, in donatos ad prebendam panis et uini.</p>
                    <p>De quorum turpi conuersacione scandalum generetur.</p>
                    <p>Quod si qui tales recepti inuenti fuerint fornicatores, adulteri, et alias criminosi, post monicionem competentem, nisi excessus suos correxerint, perpetuo beneficio careant memorato.</p>
                </div>
                <div>
                    <head>Capitulum 25</head>
                    <p>Ut nullus monachus sit solus in prioratu.</p>
                    <p>Quia parum est promulgari statuta, nisi ad obseruacionem eorum arceantur improuidi transgressores, cum sit cautum ut nullus monachus in prioratu solus existat, sed tres uel quatuor insimul commorentur, fraternitati tue per apostolica scripta mandamus, quatenus in terris tue legacioni commissis facias firmiter obseruari contradictores, etc.</p>
                    <p>Huius igitur auctoritate mandati precipimus, ut nullus monachus in aliquo prioratu solus existat: sed tres uel quatuor ibidem commorentur.</p>
                    <p>Nolumus autem quod praui monachi sint de illis tribus uel quatuor monachis, qui debent in prioratu commorari, sed in claustro mittantur, et disciplinis regularibus instruantur.</p>
                </div>
                <div>
                    <head>Capitulum 26</head>
                    <p>Ut renouetur iuramentum de pace seruanda.</p>
                    <p>Item precipimus et mandamus, ut a decimo quarto anno, et supra, ad pacem seruandam et custodiendam compellantur de nouo iurare: archiepiscopis et episcopis, et aliis prelatis, iniungentes expresse, ut ubi expediens fuerit, uiolatores et fractores pacis, et raptores et conspiratores, eciam singulis diebus Dominicis et festiuis, excommunicari faciant publice in ecclesia.</p>
                </div>
                <div>
                    <head>Footnotes</head>
                    <p>[1] Open round brackets here.</p>
                    <p>[2] Close round brackets here.</p>
                </div>
            </div>
        </body>
    </text>
</root>
