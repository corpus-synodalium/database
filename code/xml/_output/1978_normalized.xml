<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Santa-Giusta</title>
                <recordID>1978</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1226-11-13</origDate>
                <dateNotes/>
                <origPlace>Santa Giusta</origPlace>
                <diocese>Santa Giusta</diocese>
                <province>Oristano</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1978</p>
                <p>Year: 1226</p>
                <p>Month: 11</p>
                <p>Day: 13</p>
                <p>Circa: None</p>
                <p>DatingNotes: None</p>
                <p>Place: Santa Giusta</p>
                <p>Diocese: Santa Giusta</p>
                <p>Province: Oristano</p>
                <p>CountryModern: Italy</p>
                <p>Latitude: 39.883333</p>
                <p>Longitude: 8.616667</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Goffredo</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Gathering of all the bishops of Sardinia, under authority of legate Goffredo</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martini, Storia ecclesiastica di Sardegna, II, pp15-27</p>
                <p>EditionOther: None</p>
                <p>SourceNotes: https://books.google.com/books?vid=HARVARD:HNPUCD</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>All Text</head>
                    <p>Altissima beneficia Redemptoris, que prudenciam in terrenis, et in supernis sapienciam thesaurizant de amplitudine alcioris uie procedunt, et si studio sancte meditacionis et operacionis beate, glutino tenacis memorie colligata fuerint pariter et connexa, uberius in altum pullulant de cespite memorato: propter quod uinee florentes dederunt odorem in portis nostris et lignum secus aquarum decursus fructus parturit graciosos; sicque cristallus uertitur in bucellam et lapis in es diuino calore solutus. Sed quia inter amena uirtutum sepe oriuntur pestifere uiciorum radices, quia et olim in horto deliciarum fuerunt arbores et olera generum diuersorum que quanto altius crescunt in stipite, tanto queque circa se suffocant in culmine; ideo ad honorem Dei omnipotentis et Genitricis ipsius ac eciam domini Honorii pape III: Nos Gottifredus prefecti urbis, domini pape subdiaconus, et cappellanus, apostolice sedis in Sardinia et Corsica legatus, attendentes quod non bene seritur nisi prius expietur serendi locus, archiepiscoporum, episcoporum, aliorumque Sardinie prelatorum consilio habito, ad resecanda vicia et plantandas uirtutes in insula eadem, auctoritate Domini freti ad Ieremiam loquentis : Ego misi te ut euellas, et destruas, et disperdas, et dissipes, et edifices, et plantes; et eciam Angeli clamantis in Apochalipsi ad sedentem super nubem: Mitte falcem acutam quia uenit hora ut metatur, quoniam aruit messia terre; apud episcopatum Sancte Iuste prouinciale concilium duximus faciendum, in quo que inferius adnotantur, statuimus et uolumus firmiter obseruari.</p>
                    <p>Quia inimico superseminante zizaniam, in substituendis archiepiscopis et episcopis frequentes discordie oriuntur, et, quod grauius est, coaccio uel impressa extorsio alicuius intercedit presenti approbante concilio statuimus ut cum in archiepiscopum siue in episcopum aliquis debuerit eligi, eleccioni archiepiscopi, suffraganei sui, et eleccioni episcopi metropolitanus suus intersit, ne per abusum, uel potenciam alicuius laicalis oppressionis, siue per labem simonie, uel aliud id eueniat quod directos eligentium animos possit immutare; sed in ipsorum presencia pura et canonica eleccio proueniat; et illa forma in eligendo a capitulis quibus de iure competit penitus obseruetur, que continetur in moderno lateranensi concilio; et eciam quod qui eligitur tricesimum iam etatis sue attigerit annum, et sit de legitimo matrimonio natus, et sciencia et uita commendabilis habeatur, utpote in conciliis et canonibus aperte monstratur.</p>
                    <p>Si quis autem eleccioni per abusum uel potenciam alicuius de se facte consentire presumpserit, iuxta modernum concilium inelegibilis habeatur.</p>
                    <p>Quod si metropolitanus ad eleccionem suffraganei, uel suffraganeus ad eleccionem metropolitani uocatus non uenerit, hii quibus eleccio competit canonice nihilominus in eleccione procedant.</p>
                    <p>Et quia collegia ecclesiarum specialibus priuilegiis et consuetudinibus solent gaudere, nihil aliud super ipsorum eleccionibus duximus statuendum, nisi quod in eligendo per canones, priuilegia et antiquam atque adprobatam consuetudinem ipsis de iure competit.</p>
                    <p>Ceterorum uero clericorum elecciones, ne magis clerici sint debiti et subiecti laicis quam episcopis suis, et ne per uitium simonie, uel oppressionem laicalem siue per astuciam malitie clericorum que peccatis facientibus sepius in talibus occurrunt, per episcopos suos fieri precipimus, ita tamen, quod ei ecclesia patronos laicos habuerit, cum eorum sciencia episcopus eligat et instituat, contradictores per censuram ecclesiasticam compellendo.</p>
                    <p>Quod quia in Sardinia ex consuetudine episcoporum intelleximus prouenire, nos predictam consuetudinem laudabilem, auctoritate concilii duximus adprobandam. Uerum quia experimento didicimus quod clerici pisani qui in Sardinia commorantur et eciam Pisis reprobo Ubaldo fauent modis omnibus quibus possunt; imo quod deterius est, laicis deteriores ipsos quotidie inuenimus, matrem suam sanctam romanam ecclesiam impugnando; et quia nullum bonum de prelacionibus ipsorum ipsis ecclesiis, siue predicte insule intelleximus prouenire, imo, quod cum pudore dicimus, guerras sopitas et discordias reuiuiscunt ibidem, nec Deum timent, nec romanam ecclesiam reuerentur; diu noctuque cogitant plus laicis qualiter dominio pisane ciuitatis possint Sardiniam subiugare, non attendentes quod Sardinia ad romanam ecclesiam pertinet, sicut in censuali apertissime continetur, sacro approbante concilio ordinamus ut nullus clericus de ciuitate pisana, commitatu uel districtu eiusdem possit, in Sardinia ad canoniam uel regimen ecclesie, siue ad aliquam dignitatem, aliquatenus promoueri, nisi de domini pape uel eius legati licencia speciali, donec tam castrenses quam pisani romane ecclesie sint rebelles.</p>
                    <p>Quod si forte contra presumptum fuerit, talis eleccio siue beneficii collacio ipso iure nulla penitus habeatur; electores autem, siue qui eis beneficia ecclesiastica conferunt, per biennium a beneficio sint suspensi, nihilominus eligendi potestate atque talis beneficii collacione careant ea uice, nisi forte abbas uel prior de predictis locis in Sardiniam mitterentur, pro domibus religiosis custodiendis, quos quantum cum Deo possumus uolumus honorare.</p>
                    <p>Preterea quia super clericis alterius episcopi et aliorum seruis non ordinandis hactenus statuta canonica processerunt, presenti concilio firmiter inhibemus ne aliquis episcopus clericum alterius sine commendatitiis literis ipsius, et nec alicuius seruum, nisi domino sciente et non contradicente, uel saltim eumdem libertati donante presumat aliquatenus ordinare; que si fecerit penam canonicam non euadat. Clericum autem seruum ecclesie sine episcopi sui licencia faciat ordinari nullus.</p>
                    <p>Licet sacrorum canonum passim inhibeant instituta ut presbiterorum filii et ceteri ex fornicacione nati non debeant ad sacros ordinet promoueri, ad abolendam hanc pessimam, que inoleuit in hac insula corruptelam ubi indifferenter, discrecione et pontificali modestia non seruata, ad sacrorum ordinum dignitatem promouentur, auctoritate qua fungimur firmiter inhibemus ut sacerdotum filii et alii de fornicacione geniti ad sacros ordines non ascendant, nisi quatenus in canonibus reperitur de superioris licencia obtentum.</p>
                    <p>Sacri insuper approbacione concilii duximus statuendum, ut episcopi clericis, quos ad sacros ordines duxerint promouendos, prouidere debeant, nisi pro titulo patrimonium sibi eligant unde uiuant.</p>
                    <p>Quum eciam dignitas cuiuslibet in sacris ordinibus constituti labe incontinentie plurimum obfuscetur et decidat in contemptum, ac proinde gregi dominico scandalum anteponant qui debent lucerna esse in domibus Iesus Christi, ad enormitatem huiusmodi penitus eradicandam, que adeo in insula ista inoleuit, quod clericalis ordo non uidetur differre a lasciuia laicorum, sollicite uolentes et diligenter intendere, presentis approbacione concilii, auctoritate qua fungimur duximus statuendum, ut si quis prelatus alicuius ecclesie ausu nephario in concubinam publice retinere presumpserit liberam mulierem, medietas prolis ex hiis nate diocesano episcopo competat, et alia medietas domino terre; si uero ipsa admonita ab eo discedere noluerit, infra mensem predictorum efficiatur ancilla.</p>
                    <p>Si autem ancillam alicuius priuate persone incestuose tenuerit manifeste, uerus ancille dominus a diocesano episcopo coram uiris idoneis moneatur ut in mensem ancillam suam a tanta nequicia debeat reuocare; quod si neglexerit ut supra ancille dominio puniatur, medietas prolis eorum episcopo cappellani competat, et alia medietas domino regni.</p>
                    <p>Quod si contigerit presbiterum uel prelatum aliquem ex ancilla propria filios generare, partus ecclesie sue, ancilla uero episcopo in cuius diocesi presbiter uel prelatus administrat seruili uinculo astringatur.</p>
                    <p>Si uero sit clericus in sacris ordinibus constitutus et ecclesiam non habeat, episcopi sui efficiatur ancilla, et partus regni domino subiugetur et nihilominus transgressores huiusmodi officio et beneficio spolientur.</p>
                    <p>Si autem alicuius ecclesie ancilla extiterit et per prelatum ipsius admonita reuocata non fuerit, ex tunc prelati illius efficiatur ancilla in cuius diocesi tale facinus perpetratur.</p>
                    <p>Ceterum quod de episcopis dicimus idem in abbatibus, prioribus, aliisque prelatis sub se cappellanos habentibus predicto modo delinquentibus uolumus intelligi, et ut pena que de ancillis et liberis mulieribus earumque prole statuitur in earum siue ipsorum bonis omnibus obseruetur.</p>
                    <p>Si uero aliquis in sacro ordine constitutus in adulterio uel fornicacione publice perstiterit, et commonitus nullatenus destiterit cessare, officio et beneficio spolietur.</p>
                    <p>Porro quia clerici sunt in Domini sortem uocati, ideo in actu et habitu a laicis debent esse distincti, presertim in sacris ordinibus constituti; quare firmiter inhibendo precipimus ut nulli de cetero clerici comam et barbam nutriant, sed tonsi et pessi capite coronas habeant congruentes, et clausa deferant uestimenta.</p>
                    <p>In ecclesiis uero ad officia facienda, cappa sine capucio laicali siue cocta, uel ad minus chlamide utentes, distincte legant et psallant, cantantes non ad plausum hominum, sed honorem ipsius cuius obsequio deputati noscuntur.</p>
                    <p>Zancas autem uel calcementa rostrata nullatenus ferant.</p>
                    <p>Episcopi autem coram nullo laico birrectum abstraant, uel flexis genibus se inclinent, nec sellas sardiscas audeant equitare.</p>
                    <p>Si quis autem admonitus contra predicta uenire tentauerit ab officio suspendatur.</p>
                    <p>Paramenta quoque et omnis apparatus ecclesie, uidelicet panni altaris, panni ad induendum, corporalia, calices et omnia alia utensilia, in quibus et super quibus diuina officia sacre domus fieri debent, nec deminuta, nec fracta, uel uetustate consumpta, sed nitida, sana et solida fiant, ut in eis sanctitatis et honestatis uestigium appareat.</p>
                    <p>Ceterum cuiuslibet ecclesie sacerdos sine uno ad minus clerico, quem semper habeat, et sine lumine missam cantare non audeat, et cum ad sacrificandum accesserit, ne filius Dei, qui per uinum, et ne populus qui per aquam figurantur sacrificetur diuisim, quod esset non modica iniuria et nostre salutis iactura, uinum et aquam inde sacerdos ponat in calice uel saltim aquam post uinum ab alio missum.</p>
                    <p>Si qui autem in hiis transgressores extiterint, donec digne penituerint beneficio spolientur.</p>
                    <p>Sed quoniam concepta malicia subditorum in Sardinia magis quam alibi sepe in suos adeo crebescit pastores, quod aut gladio siue ueneno, aut consilio, aut aliis modis eosdem occumbere moliuntur, ad huiusmodi abolenda flagicia potenter assurgimus, auctoritate concilii huius irrefragabiliter statuentes, ut nulli de cetero clericorum uirgas aut cultellas, nisi forte sine cuspide aliquatenus audeant ferre, ne aliquid facto uel consilio, seu alio modo in suos attentent exercere prelatos, propter quod mortis aut honoris periculum incurrant.</p>
                    <p>Quod si quispiam peccatis exigentibus facere presumpserit, ab ordinibus degradatus officio et beneficio perpetuo spolietur; nihilominus ad puniendum terre domino relinquendus; et ne postmodum de generacione ipsius usque ad quartum gradum ad clericalem ordinem admittatur.</p>
                    <p>Prohibemus insuper ne serui alicuius ecclesie coram dominis suis, nisi comitando cum eis equitauerint, uirgas aut cultellos gerant.</p>
                    <p>Et si diaboli faciente malicia gladio uel alio modo in dominum suum mortem uel casum honoris ipsius intulerint, si ad manus domini terre prius deuenerint, eius uoluntate relinquantur puniendi.</p>
                    <p>Sed si uerus dominus ceperit eos, prius bonis omnibus spoliatos, ferreis uinculis colligatos diro carceri per septennium in pane et aqua statuat puniendos; postmodum quoad uixerint duris et magnis compedibus adstricti, in uilioribus et turpioribus officiis domus cuius serui esse noscuntur deseruiant.</p>
                    <p>Itaque pena eorum sit timor, et metus multorum.</p>
                    <p>Ad omnimodam ecclesiarum libertatem figurandam, Filius Dei uendentes et ementes de templo deiecit, quod eciam figuratum extitit tempore Pharaonis regis Egipti, quando etsi tota Egiptus in regis diccione transiuit, tamen possessiones sacerdotum ipsius ab omni tributo libere permanserunt.</p>
                    <p>Sic et concilium lateranense nouiter promulgatum uolens immunitati ecclesiastice sollicite prouidere aduersus omnes qui ecclesias et uiros ecclesiasticos ac bona ipsorum taleis seu collectis et exaccionibus aliis aggrauare nitantur, presumpcione huiusmodi anathematis gladio prohibuit transgressores et presumptores, et eorum fauctores excommunicacioni precipiens subiacere.</p>
                    <p>Et quia nouis morbis noue sunt adhibende medele pro eo quod domini terrarum Sardinie et curatores, et alii eorum officiales ecclesias et uiros ecclesiasticos, seruos, ancillas et bona ipsorum albergariis, datis collectis, talliis, exaccionibus aliis, auferendo ab eis equos et equas et alia quando uolunt multipliciter opprimunt, insuper extorquentes a seruis et ancillis ecclesiarum medietatem uini, quod annuatim de terris dominorum suorum recolligunt, eosdem cum personis, bubus et curribus arando, metendo, ferendo eciam lapides, cementa, ligna et alia quecumque uolunt tam pro regno, quam potius pro se ipsis faciendo, subire compellunt, ita quod id modicum quod habent non solum timore sed amore coacto et extorto sic exauriunt ab eis et exigunt, quod ueris dominis seruire nullatenus possunt, propter quod ancillantur ecclesie ultra modum, et in sua iusticia multiplex patiuntur detrimentum; auctoritate igitur prefacti concilii et presentis predictorum transgressores, presumptores et eorum fauctores excommunicacioni precipimus subiacere.</p>
                    <p>Uerum si quando episcopus simul cum clericis suis forsan tantam necessitatem uel utilitatem perspexerit, ut absque ulla coaccione ad releuandas comunes necessitates utilitates, ubi laicorum non suppetunt facultates, subsidia per ecclesias duxerint conferenda, dominus terre deuote et humiliter recipiat cum graciarum accione.</p>
                    <p>Propter tamen, imprudentum quorumdam audaciam, romanus pontifex prius consulatur, cuius interest comunibus utilitatibus prouidere.</p>
                    <p>Sed quia primitie, decime, testamenta ecclesiis facta, et oblaciones pro defunctis tributa sunt et debita ecclesiarum, sub excommunicacionis pena precipimus laicis uniuersis ut non obstante consuetudine quam allegant, ea sine molestia et deminucione aliqua ecclesiis quibus de iure competunt humiliter et deuote impendant, uidelicet quod hec exsoluere minime consueuerunt.</p>
                    <p>Et ne honor et libertas ecclesie usquequaque contemnatur et in suis iustitiis iacturam aliquam clerici paciantur, huius concilii statuto firmiter prohibemus, ne clerici super testamentis ecclesiis factis uel aliquibus causis spiritualibus coram iudice seculari decetero litigent uel respondeant, sed coram episcopo sua uel iudice delegato suam iusticiam prosequantur, et insuper si clericus cum alio clerico causam habuerit ad rei episcopum, uel iudicem delegatum recurrat. Si qui autem super huiusmodi extiterint transgressores ab officio suspendantur.</p>
                    <p>Ut quos diuinus timor non reuocat, saltim temporalis pena cohibeat a peccato, presenti approbante prouinciali concilio duximus auctoritate qua fungimur statuendum, ut si quis liber de cetero sua exigente nequicia canonica monicione premissa excommunicacionis fuerit uinculo innodatus ac per annum in sua pertinacia presumpserit permanere digne non satis faciens de comissis, propter que in eum excomunicacionis fuit sententie promulgata, ex tunc confiscentur omnia bona ipsi, et regno cui subiacet acquirantur.</p>
                    <p>Serui autem ecclesiarum si huiusmodi delictum incurrerint, a metropolitanis seu diocesanis suis episcopis simili pena puniantur.</p>
                    <p>Sed dum in excommunicacione persisterint nec ad curatorias uel armentarias seu mandatarios, siue ad siluam nec ad aliqua ufficia ulterius admittantur, nec eorum aliquis super quocumque negocio audiatur, sed aliis in omnibus respondere cogantur.</p>
                    <p>Si autem clericus fuerit qui ut predictum est excesserit, districtus mulctetur iuxta canonicas sancciones.</p>
                    <p>Sane iudicibus, qui ad malefactorum uindictam et bonorum laudem tenentur iusticiam exercere tamquam ecclesie propugnaculum, gladius et tutela, sub pena excommunicacionis precipimus, ut cum a metropolitanis seu diocesanis episcopis super huiusmodi fuerint requisiti, predicta faciant diligentius obseruari; dantes insuper in mandatis ut statuta que metropolitani cum suorum episcoporum consilio in conciliis prouincialibus de statu ecclesie et reformacione ipsarum de iure duxerint statuenda, firma et illibata seruentur.</p>
                    <p>Prohibemus omnino ut nullus in gradibus per modernum concilium prohibitis cum aliqua matrimonialiter coniungatur; quod si fecerit tam uir quam mulier excommunicacionis uinculo innodentur, et ex tunc ad nulla officia et honores domini terre rei coronam recipiantur.</p>
                    <p>Ut ad omnia potius quam ad aliud moneamus presenti concilio statuimus, ut si aliquis contraxerit cum aliqua in gradu prohibito, et ideo se pro excommunicatis gerant, quod quasi pro lege in Sardinia obseruatur, et aliquo eorum mortuo; alter nondum absolutus ad aliam transierit prouinciam cum contracturus ibidem, si ab illa excommunicacione petierit absolui, ecclesie forma seruata a diocesano episcopo absoluatur.</p>
                    <p>Uolumus insuper et firmiter statuimus quod illa sentencia excommunicacionis de aliquibus in grado prohibito non matrimonialiter coniungendis pro lege ab omnibus habeatur in Sardinia, et per omnia ab omnibus obseruatur.</p>
                    <p>Uolumus insuper et firmiter statuimus quod illa sententis exconmmunicacionis de aliquibus in grado prohibito non matrimonialiter coniungendis pro lege ab omnibus habeatur in Sardinia, et per omnia ab omnibus obseruetur.</p>
                    <p>Sicut sacris est canonibus institutum presentis auctoritate concilii uolumus obseruari, ut archipresbiteri de cetero per sue potestatis abusum absque canonicorum suorum consilio maiora domus negocia non disponant.</p>
                    <p>Canonici sane eis tamquam maioribus secundum Deum uno corde et animo deuote cohereant, et in simul uiuant, dormiant, et manducent.</p>
                    <p>Ad suspicionem eciam et fraudem quamlibet excludendam archipresbiteri communi suorum canonicorum consilio camerarios eligant qui statutis temporibus sibi de commissis reddant presentibus omnibus racionem.</p>
                    <p>Ne auaricia que idolorum seruitus ab apostolo iudicatur electum genus clericorum et regale sacerdotium dehonestet, sacro approbante concilio duximus statuendum, nisi clericus postquam ad regimen fuerit assumptus ecclesie, domum, uineam, predia, possessiones quaslibet, seruos uel ancillas et animalia siue quidlibet aliud edificauerit, plantauerit, excoluerit, emerit aut alio quocumque modo habuerit, si ante obitus sui diem coram episcopo suo non ostenderit hoc se aliunde quam ab ecclesia siue ipsius occasione fuisse adeptum, post mortem eius predicta omnia ecclesie cui seruisse dignoscitur applicentur; nulla super hoc ulterius sui heredis probacione admissa.</p>
                    <p>Quod si ante uite sue terminum maliciose fortassis aliquid predictorum sine sui episcopi licencia distraxerit, et restituatur ecclesie, et clericus ut dignum fuerit puniatur.</p>
                    <p>Quia ex ignorancia clericorum tam ipsis clericis quam ecclesiis sibi commissis consueuerunt grauamina plurima prouenire, ideo sacri approbacione concilii statuimus, ut si quis clericus docibilis uoluerit ad studium theologicum proficisci, suum beneficium integraliter percipiat, ecclesie si parrochiam habuerit de aliquo prius prouuiso qui honeste deseruire possit eidem.</p>
                    <p>Ad reliquos sane clericos edocendos metropolitana saltem ecclesia doctorem unum habeat in grammatica competentem.</p>
                    <p>Illud eciam approbacione concilii duximus statuendum ut omnes liberi tam maiores quam minores uxores suas diebus dominicis et solemnibus ad minus ecclesiam oracionis causa uel penitentie uisitare permittant.</p>
                    <p>Constituciones uenerabilis uiri domini Gottifredi prefecti, domini pape subdiaconi et cappellanis apostolice sedis in Sardinia et Corsica legati, edite in concilio apud episcopatum Sancte Iuste celebrato anno Domini millesimo CC. XXVII, indict. XIIII pontificatus die XIII intrante, mense nouembri, domini Honorii III pp. ann. X, ubi interfuerunt archiepiscopi et episcopi Sardinie et alia multitudo prelatorum.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
