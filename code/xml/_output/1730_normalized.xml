<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nepi</title>
                <recordID>1730</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1275</origDate>
                <dateNotes/>
                <origPlace>Nepi</origPlace>
                <diocese>Nepi</diocese>
                <province>[Holy See]</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1730</p>
                <p>Year: 1275</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: dating unclear, but would appear to be a combination of two or three mid-13th-c synods, argues Petrucci  (p467); survives in post-1435 compilation</p>
                <p>Place: Nepi</p>
                <p>Diocese: Nepi</p>
                <p>Province: [Holy See]</p>
                <p>CountryModern: Italy</p>
                <p>Latitude: 42.243611</p>
                <p>Longitude: 12.346389</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: Rome, Bib Casanatense, MS 109, ff. 1-18v</p>
                <p>SourceOther: None</p>
                <p>Edition: None</p>
                <p>EditionOther: None</p>
                <p>SourceNotes: MS was under restoration in 2012; then inadvertently taken off-site (and apparently lost) in 2014; MS dates to after 1435</p>
                <p>TranscriptionNotes: None</p>
                <p>BaseText: Digital MS</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: Petrucci, Vescovi, 464-65</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones synodales in ciuitate et diocesi Sutrine.</p>
                </div>
                <div>
                    <head>Capitulum 1</head>
                    <p>Qualiter teneri debeat corpus et sacramenta ecclesie.</p>
                    <p>Capitulum i.</p>
                    <p>Ut deuocio circa corpus Christi debita obseruetur et cetera, statuimus ut ipsum corpus domini nostri Iesu Christi in mundo loco et sub claui recondatur, ita quod absque licencia sacerdotis ecclesie nec uideri nec tagni nec accipi possit ab aliquo.</p>
                    <p>Hoc idem seruetur de crismate et oleo sancto.</p>
                    <p>Contrafacientes uero puniantur pena nostro arbitrio.</p>
                </div>
                <div>
                    <head>Capitulum 2</head>
                    <p>Qualiter ad infirmum deferri debeat corpus Christi.</p>
                    <p>Capitulum ii.</p>
                    <p>Licet humana fragilitas nequeat Creatori pro meritis respondere et cetera.</p>
                    <p>Statuimus ut, quotiens id corpus Christi ad infirmum [1] portatur, cum calice seu alio uase decenti, coperto pulcro uelamine, sacerdos, alba ueste, cocta uel alio decenti habitu indutus, ambabus manibus ante pectus cum stola ad collum deferat ad infirmum reuerenter ministro cum campanella et lumine precedente, et hoc idem obseruetur in reditu, si idem corpus Christi contignerit reportari.</p>
                    <p>Transgressores uero pena nostro arbitrio auferenda puniantur.</p>
                </div>
                <div>
                    <head>Capitulum 3</head>
                    <p>Quod corpus Christi non detur pro medela nec pro sortilegio et sic oleum sanctum.</p>
                    <p>Capitulum iii.</p>
                    <p>Ubi maius periculum uertitur, ibi maius remedium est apponendum et cetera.</p>
                    <p>Statuimus quod nullus clericus seu laicus audeat corpus Christi ad medelam corporis dare uel sortilegium aliquid dare, et hoc idem de crismate et loco [2] sancto uolumus obseruari.</p>
                    <p>Alioquin dantes et recipientes excomunicacionis sentenciam et penam uiginti quinque librarum incurrere uolumus ipso facto pro uice qualibet et quolibet predictorum.</p>
                </div>
                <div>
                    <head>Capitulum 4</head>
                    <p>Quod non detur pueris corpus Christi.</p>
                    <p>Capitulum iiii.</p>
                    <p>Statuimus quod nullus sacerdos seu alius det hostias consecratas pueris pro comunione in die Pasce seu alias, sed panem benedictum.</p>
                    <p>Contrafacientes penam centum soldorum ipso facto incurrat.</p>
                </div>
                <div>
                    <head>Capitulum 5</head>
                    <p>Quod missa non dicatur sine lumine cere.</p>
                    <p>Capitulum v.</p>
                    <p>Statuimus quod nullus sacerdos audeat, excepto lumine lampadarum, sine lumine cere missarum sollemnia celebrare.</p>
                    <p>Contrafacientes pene uiginti soldorum ipso facto incurrat.</p>
                </div>
                <div>
                    <head>Capitulum 6</head>
                    <p>Quod munda teneantur ornamenta altaris.</p>
                    <p>Capitulum vi.</p>
                    <p>Ne torpor negligentie et cetera, statuimus ut calix et uasa ad confeccionem corporis et sanguinis Iesu Christi deputata, tobalee, corporalia uestimenta, sacerdotalia ac omnia ornamenta altaris nitida et munda seruentur.</p>
                    <p>Contrafacientes uero penam quatraginta [3] soldorum incurrant.</p>
                </div>
                <div>
                    <head>Capitulum 7</head>
                    <p>Quod munde teneantur picture.</p>
                    <p>Capitulum vii.</p>
                    <p>Statuimus quod picture que sanctarum Scripturarum misteria declarant, et maxime figuram humani generis Redemptoris et Uirginis gloriose, in ecclesiis debitis locis collocentur, summa deuocione uenerentur, tergantur frequenter et uelamina que circa et supra eas sunt posita munda seruentur.</p>
                    <p>Contrafacientes penam quatraginta soldorum prouisinorum incurrant.</p>
                </div>
                <div>
                    <head>Capitulum 8</head>
                    <p>De honestate ecclesiarum.</p>
                    <p>Capitulum viii.</p>
                    <p>Quia ecclesia est locus sacrificii, oracionis et deuocionis, mandamus et in eis omnino iudicialis strepitus conquiescat et munde seruentur maxime circa altaria, nec in eis ancilia uel quecumque alia reposicioria grani, bladi [4] uel leguminum aut uegetes seu alia supellectilia reponantur, nec in ea exerceantur curie seculares.</p>
                    <p>Contrafacientes uero pena nostri arbitrii puniendi.</p>
                </div>
                <div>
                    <head>Capitulum 9</head>
                    <p>Quod reficiantur ecclesie et eius domus.</p>
                    <p>Capitulum ix.</p>
                    <p>Ut Dei timorem pre oculis habeant, statuimus quod clerici pro eorum possibilitate ecclesias et ecclesiarum domos reficiant et restaurent.</p>
                    <p>Transgressores uero pena alias puniantur.</p>
                </div>
                <div>
                    <head>Capitulum 10</head>
                    <p>De baptismo et eius forma.</p>
                    <p>Capitulum x.</p>
                    <p>Statuimus quod baptismus cum honore et reuerencia celebretur et cum magna cautela, maxime in distinccione uerborum et prolacione, in quibus tota uirtus sacramenti consistit, scilicet: Ego te baptizo in nomine Patris et Filii et Spiritus Sancti, amen, et in uulgari [5] sub hac forma laicos doceant sacerdotes frequenter qualiter, cum opus fuerit, debeant pueros baptizare patrem et matrem pueri in summa necessitate; forma autem uerborum predicta ab eo qui baptizatus integre, ordinate, sine interposicione aliqua proferatur.</p>
                    <p>Interogetur autem laicus, si sic ipsum baptizauit, diligenter a sacerdote qui dixerit quid fecerit et si eum inuenerit modo discreto et debito baptizasse allato puero ad ecclesie fores suppleat quod deest, scilicet pabulum salis et aurium linicionem cum saliua et tunc a sacerdote non imponatur.</p>
                    <p>Exorcismi tamen non dicantur, sed super fontes, sine intermissione, tamen omnia fiant que solent fieri.</p>
                    <p>Si uero dubium fuerit sub qua forma fuerit baptizatus puer, tunc sacerdos omnia faciet et immergens dicat: Si tu non es baptizatus, ego te baptizo in nomine Patris et Filii et Spiritus Sancti, amen.</p>
                    <p>Ad eleuandum tamen puerum de sancto fonte, tantum tres recipiantur.</p>
                    <p>Contrafacientes pena uiginti quinque librarum prouisinorum puniantur.</p>
                </div>
                <div>
                    <head>Capitulum 11</head>
                    <p>De uendicione uel locacione rerum ecclesiarum.</p>
                    <p>Capitulum xi.</p>
                    <p>Inhibemus quod nullus clericus seu prelatus siue collegium rem aliquam immobilem, uel aliquid de paramentis uel aliis ecclesie ornamentis seu thesauro, uel de possessionibus comunibus uel diuisis aut in prebenda alicui assignatis, uendere seu locare perpetuo uel ad tempus aut sub usuris obligare presumat, nostra licencia non obtenta.</p>
                    <p>Quod si secus adtemptatum fuerit, ipsum contractum decernimus irritum et inane.</p>
                    <p>Contrafacientes uero pena nostro arbitrio puniantur.</p>
                </div>
                <div>
                    <head>Capitulum 12</head>
                    <p>De inuentario rerum ecclesiarum.</p>
                    <p>Capitulum xii.</p>
                    <p>Redde racionem uillicacionis tue et cetera.</p>
                    <p>Nos igitur, cupientes ecclesiarum indemnitacionibus prouidere, tanto studiosius ipsarum bona gubernari cupimus et augeri quanto pro hiis regis superni iudicio strictius obligamur.</p>
                    <p>Mandamus et destricte precipimus ut in ecclesia qualibet nostre ciuitatis et diocesis, presentibus ipsius ecclesie clericis et prelatis, presentibus quoque notario et tribus testibus fidedignis, infra unum mensem a tempore constitucionis edicte fiant duo inuentaria unius tenoris, que omnes res immobiles certis finibus designatas et thesaurarum et ornamenta contineant, unum retinendum ecclesie et aliud nobis, quod memoriam rei geste confineat, reseruandum.</p>
                    <p>Contrafacientes penam excomunicacionis et xxv librarum prouisinorum incurrant.</p>
                </div>
                <div>
                    <head>Capitulum 13</head>
                    <p>Quod ecclesia collegiata habeat camerarium.</p>
                    <p>Capitulum xiii.</p>
                    <p>Statuimus et districte mandamus quod in singulis collegiatis ecclesiis, ubi plures sunt numero, per prelatum seu clericos communiter quolibet anno eligatur unus officialis secundum ordinem recepcionis ipsius qui procurator seu camerarius nuncupetur, qui omnia et singula undecumque obueniencia seu communia ipsarum ecclesiarum fideliter recipiat et administret et recepta et administrata distincte conscribat, reseruata diligenti porcione pro episcopalibus et aliis incumbentibus [6] oneribus et debitis persoluendis, residua distribuat proporcionabiliter sine fraude inter eos, iuxta modum debitum in ipsis ecclesiis consuetum, redditurus [7] racionem singulis sex mensibus dicti anni de receptis et expensis plenariam, dicto annoque completo substituatur alius et sic fiat de singulis aliis canonicis siue clericis xviii annorum minoribus [8] dumtaxat exceptis beneficia seu prebendam habentibus in ipsis ecclesiis ordinatis.</p>
                    <p>Officialis sic electus corporaliter iuret statimque prudenter et fideliter officium suum debite [9] exequetur.</p>
                    <p>Contrafacientes autem excomunicacionis penam et uiginta librarum prouisinorum incurrant.</p>
                </div>
                <div>
                    <head>Capitulum 14</head>
                    <p>De honestate clericorum.</p>
                    <p>Capitulum xiiii.</p>
                    <p>Ut clericorum mores in melius reformentur et cetera.</p>
                    <p>Statuimus quod omnes clerici maxime in sacris ordinibus constituti portent tonsuram auribus patentibus.</p>
                    <p>Nullus utatur uestibus secularibus, sed deferant clausa desuper indumenta, nisi quando extra terram in itinere constituti.</p>
                    <p>Nullatenus ad tabernam accedant, nisi peregrini uel uiatores existant.</p>
                    <p>Ad aleas uel taxillos non ludant.</p>
                    <p>Coreis et ludis secularibus non intersint.</p>
                    <p>Tabernas nullatenus exerceant.</p>
                    <p>Commessaciones, ebrietates et [10] societates [11] suspectas euitent.</p>
                    <p>Arma uel collaria in uestibus, nisi de nostra licencia, nullatenus ferant.</p>
                    <p>Per plateas et uicos nocturno tempore non discurrant, nisi euidens necessitas imineret.</p>
                    <p>Aliquid instrumentorum genus uiolarum, liuutorum aut similium non habeant nec ea publice pulsent.</p>
                    <p>Transgressores uero penam x librarum prouisinorum pro quolibet et uice qualibet ipso facto incurrant.</p>
                </div>
                <div>
                    <head>Capitulum 15</head>
                    <p>De crapula et ebrietate.</p>
                    <p>Capitulum xv.</p>
                    <p>Ita crapula et ebrietate omnes clerici debeant abstinere, unde uinum sibi temperent et se uino nec ad bibendum quispiam incitetur, cum ebrietas mentis inducat exilium et libidinis prouocet incentiuum.</p>
                    <p>Statuimus ut si quis clericus in hiis se culpabilem exibuerit publice, si sit infra sacerdotium constitutus, pro uice qualibet decem librarum prouisinorum.</p>
                    <p>Sacerdos uero pro qualibet uice pena uiginti librarum prouisinorum puniantur.</p>
                </div>
                <div>
                    <head>Capitulum 16</head>
                    <p>De clericis concubinariis capitulum xvi.</p>
                    <p>Statuimus et in uirtute Sancti Spiritus precipimus omnibus clericis in sacris ordinibus constitutis et in minoribus, dummodo ecclesiastica beneficia sunt adepti, quod si quas feminas hactenus tenuerunt publice uel priuate eas abiciant, nec sub eodem tecto uel quocumque alio loco suspecto maneant uel loquantur, uel focarias tenere presumant; huiusmodi autem constitucionis temerarios contemptores officio et beneficio decernimus esse priuandos et pena pecuniaria nostro arbitrio puniendos.</p>
                </div>
                <div>
                    <head>Capitulum 17</head>
                    <p>De spuriis clericorum.</p>
                    <p>Capitulum xvii.</p>
                    <p>Statuimus ac eciam inhibemus ne quis spurios suos, quos genuit, secum in suo seruicio teneat, sibi ministrari per eos in altari aut in ecclesia promissurus.</p>
                    <p>Contrafacientes penam x librarum prouisinorum incurrant.</p>
                </div>
                <div>
                    <head>Capitulum 18</head>
                    <p>De sacramentis statim conferendis.</p>
                    <p>Capitulum xviii.</p>
                    <p>Quia uitam adimit qui morienti penitenciam denegauit, statuimus quod quilibet sacerdos,omni occasione postposita, quacumque hora fuerit requisitus, statim currere debeat ad infirmum et sibi penitenciam et alia sacramenta ecclesiastica ministrare; et de baptismo idem duximus esse censendum.</p>
                    <p>Qui uero contrafecerit, et aliquis decesserit sine aliquo sacramentorum ex defectu sacerdotis, officio et beneficio decernimus ipsum priuatum presentis constitucionis edicto et pene quatraginta librarum prouisinorum incurrant ipso facto.</p>
                </div>
                <div>
                    <head>Capitulum 19</head>
                    <p>Quod quilibet dicat diuinum officium.</p>
                    <p>Capitulum xviiii.</p>
                    <p>Cum quilibet clericus diuinum officium triplici racione teneatur reddere Creatori, prima stipendii quod habet, secunda ordinis quem defert, tercia propter curam animarum annexam quam proprio animo recepit, statuimus quod omnes clerici pro eorum possibilitate diuinum officium et horas canonicas dicant et cum omni sollemnitate qua possunt domino Deo nostro persoluant.</p>
                    <p>Transgressores uero non solum diuine, sed nostre subiaceat ulcioni.</p>
                </div>
                <div>
                    <head>Capitulum 20</head>
                    <p>Quod a parte dicatur diuinum officium.</p>
                    <p>Capitulum xx.</p>
                    <p>Quorumdam [12] consuetudini, que corruptela proprius dicitur, ouiantes qui, dum dicunt officium, sic uersus et uerba pre nimia festinacione sincopant, ut nec ab aliis intelligantur, mandamus ut sic recte et distinte [13] uerba proferant, quod uideantur de fonte caritatis et deuocionis eterne procedere.</p>
                    <p>Contrafacientes uero pena nostro arbitrio puniendi.</p>
                </div>
                <div>
                    <head>Capitulum 21</head>
                    <p>Quod quilibet seruiat beneficium suum per se.</p>
                    <p>Capitulum xxi.</p>
                    <p>Quia preteriti racio scire futura facit, statuimus atque in quantum possumus precipimus ut omnes et singuli presbiteri et ecclesiarum rectores, nec non canonici et clerici uniuersi in ecclesiis et beneficiis suis personaliter deseruiant per se ipsos et non [14] per alios uicarios seu substitutos, et ad hoc monemus semel, secundo et tercio ac perhemptorio termino omnes et singulos ut premictitur supradictos, ut infra [15] quindecim dies a publicacione presentium ueniant ad seruiendum personaliter, ut dictum est.</p>
                    <p>Quod si non fecerint, ipso facto sentenciam excommunicacionis incurrant et ipsis beneficiis sint ipso facto priuati, nisi sit talis casus in quo liceat per alios deseruire uel aliquis super hoc habeat licenciam specialem uel nisi sit secum per sedem apostolicam dispensatum.</p>
                    <p>Dispensaciones autem super habitas nobis infradictum terminum xv dierum precipimus exiberi uel, nisi in seruiendo nobis fuerint occupati qui aliis ecclesiis deseruire uidentur, predictam autem sentenciam excomunicacionis incurrere uolumus omnes illos qui predictas uicarias seu substituciones receperint sine nostra licencia speciali [16], et hoc extendi uolumus ad preterita et ad futura, et penam uiginti quinque librarum prouisinorum incurrant.</p>
                </div>
                <div>
                    <head>Capitulum 22</head>
                    <p>Quod non dimictatur ecclesia sine nostra licencia.</p>
                    <p>Capitulum xxii.</p>
                    <p>Statuimus et districte precipiendo mandamus quod nullus clericus cuiuscumque status uel ordinis ecclesiam sibi concessam presumat in totum deserere uel dimictere, nisi prius facta nobis legitima resignacione.</p>
                    <p>Mandamus eciam quod nullus clericus siue prelatus quicumque habens ecclesiam cum cura dimictat eam ultra octo dies, habens sine cura ultra quindecim dies sine speciali [17] nostra licencia petita et octenta.</p>
                    <p>Qui uero contrafecerit in aliquo predictorum, ipso facto sentenciam excommunicacionis et penam xxv librarum prouisinorum incurrant.</p>
                </div>
                <div>
                    <head>Capitulum 23</head>
                    <p>Quod omnes intersint horis diurnis et nocturnis.</p>
                    <p>Capitulum xxiii.</p>
                    <p>Statuimus et mandamus quod omnes clerici uel prebendati in sacris ordinibus constituti [18] horis nocturnis et diurnis intersint assidui, confabulaciones [19] illicitas euitantes, nec officio recedant non completo, nisi ab hiis causa racionabilis ipso excuset.</p>
                    <p>Inobedientes uero pena nostro arbitrio puniendi.</p>
                </div>
                <div>
                    <head>Capitulum 24</head>
                    <p>Quod non seruiatur in missa sine cocta.</p>
                    <p>Capitulum xxiiii.</p>
                    <p>Statuimus et precipiendo mandamus omnibus et singulis quod nullus sine cocta ministret ad altare uel discalciatus.</p>
                    <p>Contrafacientes penam decem soldorum pro uice qualibet incurrant.</p>
                </div>
                <div>
                    <head>Capitulum 25</head>
                    <p>Quod non intromictat se de beneficio aliquo ante canonicam confirmacionem.</p>
                    <p>Capitulum xxv.</p>
                    <p>Statuimus quod nullus, confirmacione superioris canonice non obtenta, in prelatum uel rectorem seu clericum electum uel representatum in spiritualibus uel temporalibus seu aliqualiter per se uel per alium, directe uel indirecte, seu quocumque colore quesito, ministret seu intromictat de rebus spiritualibus uel temporalibus aut spiritualibus annexis ipsius ecclesie seu beneficii aut prebende ad quam fuerit electus uel presentatus.</p>
                    <p>Alioquin prelacione uel rectoria seu beneficio aut prebenda ipsa nouerit se priuatum et ipso facto sentenciam excomunicacionis incurrat, quam in scriptis ex nunc sentencialiter permulgamus, et penam uiginti quinque librarum prouisinorum incurrat.</p>
                </div>
                <div>
                    <head>Capitulum 26</head>
                    <p>Quod non celebretur in locis interdictis ut excomunicatis participietur.</p>
                    <p>Capitulum xxvi.</p>
                    <p>Ut filii obedientie et cetera, quod nullus audeat in locis interdictis celebrare diuina aut cum excommunicatis uel interdictis diuinis officiis interesse contra sacrorum canonum instituta.</p>
                    <p>Transgressores uero sentenciam excommunicacionis incurrant ipso facto et penam xl librarum prouisinorum puniantur.</p>
                </div>
                <div>
                    <head>Capitulum 27</head>
                    <p>De non seruantibus excomunicacionem.</p>
                    <p>Capitulum xxvii.</p>
                    <p>Quia non prodesset obediencia obedientibus, si inobediencia inobedientibus non obesset prouidere, duximus statuendum ut, si quis excommunicacionis sentenciam in nostris constitucionibus prolatam uel alias a [20] nobis uel a uicariis nostris faciendam incurrerit, in eadem ultra mensem prestiterit, singulis mensibus quibus in eadem excommunicacione sic dandabiliter perdurauerit penam xxv librarum incurrat nostre camere applicandam; quodsi taliter suspensus uel excommunicatus celebrare presumserit uel ingesserit, se diuinis eum decernimus presenti constitucione officio et beneficio priuatus.</p>
                </div>
                <div>
                    <head>Capitulum 28</head>
                    <p>De perdurantibus in excomunicacione.</p>
                    <p>Capitulum xxviii.</p>
                    <p>Quia quedam sunt culpe in quibus est culpa relassare uindictam, statuimus quod quicumque clericus excommunicacionis seu interdicti sentenciam per trium mensium spatium animo substinuerit indurato, eo ipso beneficio et officio decernimus esse priuatus presentis constitucionis edicto.</p>
                </div>
                <div>
                    <head>Capitulum 29</head>
                    <p>De clerico peregrino.</p>
                    <p>Capitulum xxviiii.</p>
                    <p>Cum quedam uerba ostendatur in opere et cetera, statuimus quod sacerdos uel peregrinus ad celebrandum in populo seu publice in ecclesia nullatenus admictatur, nisi de eius ordinacione constet per licencias sigillo episcopali cognito sigillatas seu per publicum instrumentum.</p>
                    <p>Alioquin tam qui eum admictit, quam ipse admissus diuine et nostre subiaceat ulcioni et penam uiginti quinque librarum prouisinorum incurrat.</p>
                </div>
                <div>
                    <head>Capitulum 30</head>
                    <p>Quod non frequentetur domus suspecta.</p>
                    <p>Capitulum xxx.</p>
                    <p>Cum odor bone fame et cetera, statuimus quod nullus clericus domus alicuius sic frequenter quod exinde suspicio uel scandalum oriatur.</p>
                    <p>Qui uero contrafecerit puniatur pena [21] nostro arbitrio auferenda.</p>
                </div>
                <div>
                    <head>Capitulum 31</head>
                    <p>De familiaritate non habenda cum malis.</p>
                    <p>Capitulum xxxi.</p>
                    <p>Ut omnes clerici notam suspicionis euitent, familiaritatem uel conuersacionem continuam uel priuatam cum infamatis et suspectis de heresi [22] et criminosis, clericis interdicimus quod, si hereticum neglesserit capere aut locum ubi morantur sciuerit et nobis denuncciare distulerit, beneficio, si quid habet, nouerit se priuandum et penam pecuniariam nostro arbitrio auferendam incurrat.</p>
                </div>
                <div>
                    <head>Capitulum 32</head>
                    <p>Quod confiteantur confessoribus per nos assignatis.</p>
                    <p>Capitulum xxxii.</p>
                    <p>Cum sentencia a non suo iudice lata nulla sit prorsus habenda et cetera, statuimus quod sacerdotes et clerici in sua uiuant assidua puritate et frequenter confiteantur sacerdotibus per nos ipsis assignatis.</p>
                    <p>Qui contrafecerit nostre subiaceat ulcioni, declarantes quod tales confessores per nos eisdem assignatos in casibus nobis reseruatis nullam habeant potestatem, nisi de nostra obtinuerit licencia spirituali.</p>
                    <p>Contrafaciens pena decem librarum puniantur [23].</p>
                </div>
                <div>
                    <head>Capitulum 33</head>
                    <p>De licencia confitendi.</p>
                    <p>Capitulum xxxiii.</p>
                    <p>Quia nullus ualet preter sui superioris libere sibi eligere confessorem qui eum possit absoluere uel ligare, prouide deliberacione concedimus ut sacerdotes parrocchialium ecclesiarum alios sacerdotes de ciuitate seu diocesi nostra idoneos possint sibi eligere confessores prout saluti animarum suarum uiderint expedire; in casibus tamen nobis reseruatis nullam habeant penitus potestatem, nisi expresse concederemus alicui.</p>
                    <p>Contrafaciens pena nostri arbitrii puniantur.</p>
                </div>
                <div>
                    <head>Capitulum 34</head>
                    <p>De licencia absoluendi.</p>
                    <p>Capitulum xxxiiii.</p>
                    <p>Declaramus quod, si subditis nostris concesserimus quod sibi possint confessorem idoneum, ille quem hii eligerint in casibus quos nobis reseruauimus uel a iure seruantur potestatem nullatenus ottinebit, nisi de nostra habuerit licencia spirituali.</p>
                    <p>Contrafaciens si clericus fuerit penam x librarum incurrant.</p>
                </div>
                <div>
                    <head>Capitulum 35</head>
                    <p>De casibus reseruatis.</p>
                    <p>Capitulum xxxv.</p>
                    <p>Quia circa maiora maius periculum uertitur, idcirco circa ea cautius est agendum.</p>
                    <p>Idcirco interdicimus et in uirtute sancte obedientie et sub excommunicacionis pena precipimus omnibus sacerdotibus et quibuslibet aliis nostre ciuitatis et diocesis audientibus confessione, ne de casibus iure et consuetudine ad nos pertinentibus aliquatinus se intromictat imo ad nos uel ad penitenciarium nostrum illum fideliter destinare procurret et ne aliquis pretextu ignorantie ualeat excusare aliquos ex illis.</p>
                    <p>Hic duximus exprimendum.</p>
                    <p>Mictendus est conmutacionem uoti postulans et uiolator ipsius post uotum castitatis contrahens; contrahens cum alia prima uiuente; religionem intrans uel sacrum ordinem suscipiens post carnalem copulam cum uxore propria subsecutam; confessor se credidisse hereticam prauitatem uel hereticum receptasse seu cum eis participasse scienter uel eis fauisse et quod dicimus de heretico, intellegimus de scismatico; simoniacus quocumque genere simonie preterquam mentali; ordinatus seu consecratus sine licencia proprii episcopi; clericus in aliqua ecclesia uel beneficio sine institucione de rebus ipsius ecclesie disponens seu ministrans; homicidium commictens, facto uel precepto consilio, defensione, auctoritate et legitime exortacione; concipiens filium de non uiro suo, quem uir credens suum esse filium nutrierit et in preiudicium suorum filiorum sibi heredem instituit; uir qui in morte coniugis et uxor qui in morte mariti effectualiter machinatur [24]; presbiter scienter celebrans in ecclesia uel loco interdicto; presbiter secundas nupcias benedicens; clericus uel laicus scienter corpus excommunicati uel tempore interdicti non ex communitati in cimiteriis uel ecclesia sepelliens; excommunicatus uel irregularis ex illis casibus in quibus episcopus absoluere potest uel dispensare; matrimonium clandestinum contrahens et qui scienter interfuerit; falsarius apostolicarum siue nostrarum litterarum seu officialium nostrorum uel publicorum instrumentorum; sacerdos scienter celebrans in altari non consecrato uel sine sacris indumentis uel non ieiuniis; non ordinatus in presbiterum missam celebrans; non ordinatus in diaconem sollemniter et publice Euangelium legens; non ordinatus in subdiaconem sollemniter et cum indumentis subdiacone epistolam legens infra missarum sollemnia; iurans tactis sacrosanctis et periurans et quandocumque dubitatur utrum aliquod iuramentum sit saluandum uel non; ubicumque est sollemnis penitencia iniugenda; incendiarius et fractor ecclesiarum siue domorum ecclesiarum et messium et nocturni depopulatores agrorum et famosi latrones; reordinatus; rebaptizatus; excommunicatus; suspensus uel interdictus missam scienter celebrans uel officium suum sicut prius agens; excommunicatus uel interdictus ordinem uel beneficium suscipiens; coiens cum moniali; deflorator uirginum aut raptor; opprimens prolem ante partum uel post; quomodolibet abutens hostia uel re [25] sacra; rapinam uel sacrilegium in ecclesia commictens uel ubicumque de sacrilegio tantum; scienter baptizans proprium filium uel filium uxoris sue ex alieno homine uel e contrario preterquam in articulo necessitatis uel confirmacione tenens; ecclesiam siue cimiterium pollucione sanguinis uel seminis polluens; coiens cum Iudea, Saracena, pagana seu e contrario; uerberans patrem et matrem uel eis enormes iniurias irrogans; sortilegus diuinus, maleficus, incantator, inuocans demonem pro quacumque causa et similia faciens et ad eos accedentes; contrahens matrimonium post sponsalia cum alia, iuramento interposito, contractis illis per ecclesiam non dissolutis; peccatum sodomiticum commictens uel cum brutis; incestum cum consanguineis commictens; cognoscens consanguineam sue uxoris siue sponse et cognita consanguineo uiri sui siue sponsi siue ante contractum matrimonium uel sponsalia siue post; procurans quocumque modo in se uel in alio sterelitatem ut non concipiat; blasfemans Deum uel Matrem eius aut sanctos; falsum testimonium proferens; transgressos iuramenti; sacerdos uel minister eius culpa aliquid circa sacramentum altaris euenerit; sacerdos coiens ea quam baptizauit seu cum matre baptizati uel baptizate et quilibet coiens cum ea que est sibi spirituali affinitate coniuncta; contrahens matrimonium de facto seu, fide data, carnaliter cognoscens eam quam cognouit per adulterium superstite legitimum [26] uxor uel e contrario; mulier cuius uir diu affuit et de illius morte certitudo aliqua non habetur contra hinibicionem [27] ecclesie contrahens et e contrario; uiolentus in clerum; sine baptismo seu crismate natum admictens; membrum mutilans; ceterum, si commictens aliquod de predictis, a confessore monitus ad nos uel nostrum uicarium uenire pro penitencia uel consilio, noluerit et eius peccatum occultum fuerit, quam citius quomodo poterit super hoc consilium nostrum uel uicarii nostri confexor exposcat.</p>
                    <p>Siue manifestum uel notorium fuerit, ad nos uel uicarium nostrum precise per presbiterum parrocchialem in eum per censuram [28] ecclesiasticam uenire cogatur, nisi forte sit adeo senex uel corpore debilis seu de persona incunctater dubitans quod uenire non possit et tunc id ipsum sacerdos nobis uel nostro uicario significet nisi in articulo mortis.</p>
                    <p>Nec per hoc credatur quod in aliis a iure uetitis et nobis seruatis sit cuique confessori actributa facultas, imo id idem in aliis ipsis non hic scriptis uolumus obseruari, reuocantes omnem licenciam et potestatem absoluendi a nobis quibuscumque personis concessam de casibus prelibatis.</p>
                    <p>Qui uero contrafecerit ipso facto excommunicacionis sentenciam et penam Co librarum prouisinorum incurrat.</p>
                </div>
                <div>
                    <head>Capitulum 36</head>
                    <p>De hiis qui moriuntur sine penitencia.</p>
                    <p>Capitulum xxxvi.</p>
                    <p>Qui totam legem seruauerit et in uno offenderit, factus est omnium reus.</p>
                    <p>Statuimus quod, si quis in peccato mortali descesserit et spatium habuerit confitendi et confiteri noluerit, dummodo loqui potuerit, alias si signa penitentie non ostenderit et posse habuerit ecclesiastica sepultura sit eo ipso priuatus et maxime omnes heretici excommunicati interdicti et in torneamentis moriuntur publici usurarii, predones manifesti et qui se ipsos suspendunt, precipitant uel interficiunt.</p>
                    <p>Et si quis clericorum sue sepulture interfuerit seu christiane tradiderit sepulture aut aliquam oblacionem acceperit pro eodem, suo officio et beneficio, si quid habet, sit ipso facto priuatus et penam quinqueginta librarum prouisinorum incurrat.</p>
                </div>
                <div>
                    <head>Capitulum 37</head>
                    <p>De facientibus contra libertatem ecclesiasticam.</p>
                    <p>Capitulum xxxvii.</p>
                    <p>Statuimus et precipimus ut nullus qui interfuerit statutis conficiendis contra libertatem ecclesiasticam, iudex qui scienter tulerit iniquam sentenciam, aduocatus qui defenderit scienter iniustam causam, falsus testis, notarius qui hec uel quoscumque alios iniquos contractus sciens uel credens scripserit, ad confessionem siue in uita siue in morte nullo modo recipiatur nec absoluatur, nisi prius omnibus dampnis datis occasione huiusmodi satisfecerit.</p>
                    <p>Sacerdos qui contrafecerit penam centum librarum prouisinorum incurrat.</p>
                </div>
                <div>
                    <head>Capitulum 38</head>
                    <p>Excommunicacio contra eosdem.</p>
                    <p>Capitulum xxxviii.</p>
                    <p>Presenti constitucione excommunicamus et anathematiramus, imo uerius excommunicatos et anathematiratos a iure denuncciamus et declaramus omnes et singulos statutarios, consiliarios et officiales quoscumque qui condidere seu fecere aut condi seu fieri mandauerunt, notarium qui scripserit uel scribere statuta, ordinamenta, reformamenta et mandata quecumque, publice uel occulte, directe uel indirecte, per se uel per alios, sub quacumque forma uel expressione uerborum, uel quocumque colore quesito, contra ecclesiasticam libertatem uel in preiudicium iurium et iurisdicionum nostrarum et episcopatus seu ecclesie Nepesine et aliarum ecclesiarum nostre diocesis et omnes potestates, rectores, uicarios, procuratores seu officiales alios quocumque [29] nomine censeantur predictam obseruantes uel obseruari facientes seu permictentes uel non impedientes et non punientes transgressores quantum in eis fuerit, declarantes quod contrafacientes in predictis uel aliquo predictorum non possint absolui nisi in casu mortis, premissa semper satisfacione de damnis inconsecutis racione alicuius predictorum; quod si non fecerint, careant ecclesiastica sepultura.</p>
                    <p>Clerici uero, qui aliter qui premictitur eos absoluerint uel ad sepulturam receperint seu in obsequiis uel sepultura interfuerint, penam uiginti quinque librarum prouisinorum proquolibet et uice qualibet ipso facto incurrant.</p>
                </div>
                <div>
                    <head>Capitulum 39</head>
                    <p>Quod sepulture non uendantur.</p>
                    <p>Capitulum xxxviiii.</p>
                    <p>Ne praue exacciones [30] fiant, statuimus quod nullus clericus pro exequiis et sepultura mortuorum, benediccione nubentium et similibus a suis parrocchianis seu aliis pecuniam exigat nec extorquere presumat, sed, si qua consuetudo laudabilis in nostro episcopatu pia deuocione fidelium in predictis fuerit introducta, quam qui sub fermento heretice prauitatis niterentur infringere, per nos, ueritate cognita, non per clericos, ad eam obseruandam ipsos uolumus [31] coarceri.</p>
                    <p>Clericum uero contrafacientem tamquam simoniacum nostro arbitrio puniemus.</p>
                </div>
                <div>
                    <head>Capitulum 40</head>
                    <p>Quod non fiant compatres.</p>
                    <p>Capitulum xxxx.</p>
                    <p>Humilis doctrina magistri et cetera.</p>
                    <p>Statuimus quod clerici, sacerdotibus quibus competit excollacione baptismatis dumtaxat exceptis, cum aliquibus compaternitatem uel commaternitatem nullatenus contrahant sine nostra licencia speciali [32].</p>
                    <p>Transgressores uero penam decem librarum prouisinorum ipso facto incurrat.</p>
                </div>
                <div>
                    <head>Capitulum 41</head>
                    <p>De spuriis.</p>
                    <p>Capitulum xli.</p>
                    <p>Curam animarum de non legitimo matrimonio natum sine dispensacione canonica prohibemus retinere.</p>
                </div>
                <div>
                    <head>Capitulum 42</head>
                    <p>De litigantibus in curia seculari.</p>
                    <p>Capitulum xlii.</p>
                    <p>Cum pactum priuatorum possit iuri publico minime derogari, statuimus quod nullus clericus accuset aliquem clericum quocumque modo uel causa, uel per iuramentum aliquod testimonium reddat in aliqua curia sine nostra licencia speciali nec obliget se pro aliquo nec fide iubeat in eadem.</p>
                    <p>Qui uero contrafecerit penam decem librarum prouisinorum incurrat.</p>
                </div>
                <div>
                    <head>Capitulum 43</head>
                    <p>De immiscentibus se secularibus [33] negotiis.</p>
                    <p>Capitulum xliii.</p>
                    <p>Hiis itaque dispositis, pensata deliberacione iubemus ne qui in sacris ordinibus constituti seu eciam prebendati forensibus negotiis se immisceant, in secularibus curiis officium procure et aduocati non exerceant, nisi nostra uel uicarii nostri licencia speciali, et interdicimus tabellionatus officium.</p>
                    <p>Transgressores beneficio suspensuri et pena pecuniaria nostri arbitrio puniantur.</p>
                </div>
                <div>
                    <head>Capitulum 44</head>
                    <p>De ementibus res letigiosas.</p>
                    <p>Capitulum xliiii.</p>
                    <p>Quibusdam clericorum malitiis ouiantes qui emere res letigiosas presumunt, ut fori prescripcione muniti communis statuta declinent nec laici sua iura sic contra eos facile consequantur, equitate pensata decernimus ut nullus clericus emere res letigiosas presumat, alioquin pretium quod pro re ipsa dedit ammictat et uenditor in possessione rei uendite, postquam coram nobis uel uicario nostro constituerit, reducatur.</p>
                </div>
                <div>
                    <head>Capitulum 45</head>
                    <p>De inferentibus iniuriam secularibus.</p>
                    <p>Capitulum xlv.</p>
                    <p>Ne facultas uenie incentiuum tribuat delinquendi, statuimus quod, si quando clerici laicis iniurias inferunt aut in rebus eorum damna forsitan dederint, uolumus ut duplicibus penis affici debeant; ad quas casu simili laici se inuicem offendentes iusta statuta communitatis formam pecunialiter tenerentur, dummodo in presentibus constitucionibus non sit pena taxata.</p>
                    <p>Clericis uero inferentibus iniuriam aliis clericis uel damna dantibus, nostro arbitrio puniendos illos tamen excessus reputamus, excessus et illas penas infringere uolumus de singulis excessibus et delictis infrigunt statuta civilia et diuina.</p>
                </div>
                <div>
                    <head>Capitulum 46</head>
                    <p>De periurio clericorum.</p>
                    <p>Capitulum xlvi.</p>
                    <p>Ut peccatum periculi et reatum mendacii a nostris subditis penitus euitetur et temporalis pena metu quantum possumus propellamus, statuimus ut, si quis in nostra curia de aliquo maleficio accusatus seu denuncciatus, uel si hiis contra quem per nostram curiam inquiritur super quocumque maleficio uel delicto, negauerit iuramento se maleficium uel delictum de quo agitur se comississe et sufficienter probari contingat ipsum maleficium perpetrasse, preter penam racione maleficii uel delicti perpetrati sibi infrignendam et preter notam infamie quam incurrit, in uiginti quinque libris prouisinorum nostre camere applicandis racione huiusmodi puniatur.</p>
                </div>
                <div>
                    <head>Capitulum 47</head>
                    <p>De testamento clericorum.</p>
                    <p>Capitulum xlvii.</p>
                    <p>Cum nemo sit nobis proximior et cetera, statuimus quod nullus clericus de bonis mobilibus et immobilibus per ecclesiam acquisitis faciat testamentum, imo penes ecclesiam eadem bona precipimus remanere, uiuens tantum et sui compos moderate aliqua de bonis mobilibus, non racione testamenti, sed seruitii recepti uel elemosine intuitu ualeat erogare.</p>
                    <p>Qui contrafecerit penam quinquaginta librarum prouisinorum incurrat.</p>
                </div>
                <div>
                    <head>Capitulum 48</head>
                    <p>De conspiracionibus et similibus.</p>
                    <p>Capitulum xlviii.</p>
                    <p>Clericis autem uniuersis nostre ciuitatis et diocesis, cuiuscumque ordinis et dignitatis existant, conspiraciones et conuenticulas seu societates illicitas et alias quascumque pacciones que fidelitatis nobis debito iuramento, necnon honori, iurisdicioni et dignitati nostre ualeant quomodolibet derogare, inter se pacisci, facere, obseruare penitus prohibemus, ipsas quam tamquam suspectas, reprobas [34], irritantes; actores et obseruatores ipsarum, nisi celeriter infra octo dies continue numerandos huiusmodi conspiraciones et pacciones totaliter anullauerint, reuocauerint et ab eis destiterint, excommunicacionis et anathematis uinculo ex nunc sentencialiter innodamus, ipsosque nihilominus beneficiorum percepcione priuantes et pena quinquaginta librarum prout incurrere uolumus ipso facto pro quolibet et uice qualibet.</p>
                </div>
                <div>
                    <head>Capitulum 49</head>
                    <p>De uocacione ad sinodum.</p>
                    <p>Capitulum xlviiii.</p>
                    <p>Statuimus quod, si quando per nos uel uicarium nostrum clericos ad sindum contignerit et uocati non uenerint, canonico impedimento cessante, uel si uenerint et aliquid sine licencia nostra proposuerint, prelatos in centum soldis et ceteros clericos in quinquaginta soldis prouisinorum pro qualibet uice censemus esse multandos.</p>
                    <p>Ad proposiciones autem quas nos ibidem fecerimus nullus respondeat nisi primo fuerit requisitus, nec de ipsa sinodo discedat sine nostra licencia speciali.</p>
                    <p>Contrarium faciens dictam penam uolumus ut ipso facto incurrat.</p>
                </div>
                <div>
                    <head>Capitulum 50</head>
                    <p>De penis non taxatis.</p>
                    <p>Capitulum l.</p>
                    <p>Ne constitucionum nostrarum improbi contemptores penas euadant, extimantes forsitan non puniri, quia constituciones singule penas singulas transgressoribus non imponunt, hac constitucione presenti sancimus ut, si quis modestie nescius et obseruantie clericalis petulancia quadam ignarus uel extra aliquam constitucionum nostrarum conditam uel condendam commiserit, arbitrio nostro penam spiritualem et pecuniariam ut timeatur excipiet, utraque pena multandum, si hoc exigerit proteruitas transgressoris.</p>
                </div>
                <div>
                    <head>Capitulum 51</head>
                    <p>De bonis clericis morientis.</p>
                    <p>Capitulum li.</p>
                    <p>Statuimus quod, si quis bona clerici morientis ad ecclesiam spectancia occupauerit uel occupata detinuerit seu ad nos spectancia quomodolibet uel ad [35] episcopatum nostrum infra quindecim dies post publicacionem presentium predicta taliter occupata seu detenta cum fructibus inde preceptis integre non restituerit, excommunicacionis uinculo ipso facto senciat se ligatum et hoc extendi uolumus ad presencia et futura.</p>
                </div>
                <div>
                    <head>Capitulum 52</head>
                    <p>De excommunicacione sine scriptis.</p>
                    <p>Capitulum lii.</p>
                    <p>Caueant omnes clerici nostri episcopatus ne sentenciam excommunicacionis uel interdicti proferant sine scriptis, in constitucionem incidant in Ludunensi consilio promulgatam cum transgressores huiusmodi constitucioni irregularitatem incurrant nec potest cum eis nisi per sunmum pontificem dispensari.</p>
                </div>
                <div>
                    <head>Capitulum 53</head>
                    <p>De non dantibus uel dantibus decimas [36] et alia iura.</p>
                    <p>Capitulum liii.</p>
                    <p>Cum decime et mortuaria non sine animarum periculis nobis et ecclesiis subtragantur, precipimus ut omnis sacerdos uel prelatus populum suum diligenter amoneat et inducat ad decimas et mortuaria soluendum et nomina dantium uel non dantium decimas et mortuaria et quantum dederit in scriptis redigant et nobis annis singulis significent ut consultius contra non soluentes procedamus.</p>
                    <p>Transgressores uero nostro arbitrio puniantur.</p>
                </div>
                <div>
                    <head>Capitulum 54</head>
                    <p>De porcione episcopi decime et aliorum iurium.</p>
                    <p>Capitulum liiii.</p>
                    <p>Mortuaria siue decimas aut alia iura episcopi per prelatos seu sacerdotes tantum pro parte nostra recoligi uolumus et seruari ita tamen quod infra quindecim dies, postquam mortuaria sibi soluta fuerint aut decimarum diuisio facta, nobis uel procuratori nostro ipsa dare et asignare teneantur.</p>
                    <p>Alioquin duplum eorum que pro parte nostra receperint nobis dare et soluere teneantur et ipso facto sentenciam excommunicacionis incurrant et penam decem librarum pro quolibet.</p>
                </div>
                <div>
                    <head>Capitulum 55</head>
                    <p>De sentencia sanguinis.</p>
                    <p>Capitulum lv.</p>
                    <p>Statuimus quod nullus clericus sentenciam sanguinis dictet aut proferat seu sanguinis uindictam exerceat nec ubi exerceatur intersit nec litteras scribat aut dictet pro uindicta sanguinis destinandas nec aliquam artem cerugie que incisionem uel ad ustionem inducat nec quicquam purgacioni aque feruentis uel frigide seu ferri candentis intersit; pro quibus criminibus remicti debeant ad nos penitentes.</p>
                    <p>Transgressores eciam pena decem librarum prouisinorum multandos.</p>
                </div>
                <div>
                    <head>Capitulum 56</head>
                    <p>De notorie malis.</p>
                    <p>Capitulum lvi.</p>
                    <p>Statuimus et precipimus prelatis et ecclesiarum rectoribus quod annis singulis nobis nunctient in scriptis quos sciunt in parrocchiis suis hereticos seu credentes aut de heresi suspectos uel infamatos, publicos usurarios, adulteros et adulteras, fornicarios et fornicarias, incantatores et incantatrices seu maleficos et maleficas.</p>
                    <p>Contrafaciens penam centum soldorum prouisinorum incurrat.</p>
                </div>
                <div>
                    <head>Capitulum 57</head>
                    <p>De procurantibus fraudem in testamentis.</p>
                    <p>Capitulum lvii.</p>
                    <p>Quoniam malitiis hominum est nullatenus indulgendum et cetera, statuimus quod, si quis clericus audeat testatorem uel testatricem inducere ad aliquid certum statuendum uel sibi legandum in fraudem sue ecclesie uel sociorum seu in fraudem nostre porcionis canonice, qui contrafecerit penam x librarum prouisinorum ipso facto incurrat.</p>
                </div>
                <div>
                    <head>Capitulum 58</head>
                    <p>De furto, rapina et uulnere.</p>
                    <p>Capitulum lviii.</p>
                    <p>Si quis clericus nostre iurisdicionis ab aliquo fuerit in nostra curia de rapina uel furto seu uulnere aut percussione criminaliter accusatus et de hoc fuerit racionabiliter in iure conuictus, rem ablatam restituat et pena centum librarum prouisinorum pro uice qualibet a nostra curia puniantur.</p>
                </div>
                <div>
                    <head>Capitulum 59</head>
                    <p>De hiis qui mandant aliquem uerberari.</p>
                    <p>Capitulum lviiii.</p>
                    <p>Statuimus quod, si quis clericus mandauerit aliquem uerberari, licet expresse inhibeat ne occidatur nec membro aliquo mutiletur irregularis [37] efficitur.</p>
                    <p>Si mandatarius, fines mandati excedens, mutilet uel occidat, cum mandator in culpa fuerit eo, quod hoc uenire posse debuerit cogitare, et ideo puniri decernimus ac, si de suo mandato factum fuisset, de solo mandato pena uiginti quinque librarum prouisinorum incurrat.</p>
                </div>
                <div>
                    <head>Capitulum 60</head>
                    <p>De obediencia et inobediencia subditorum.</p>
                    <p>Capitulum lx.</p>
                    <p>Quia trahit ad se premium obediencia subditorum et digna pena inobediencia promeretur, nam, sicut obedientes et humiles alliciendi fauoribus et confouendis gratiis dignoscuntur, sic inobedientes [38] et contumaces sunt afficiendi penis et debitis dispendiis fatigandi igitur ut [39] obedientie uirtus de bono crescat in melius et contumacie uitium reprimatur, statuimus ut prelatus seu clericus quilibet nostre iurisdicionis super criminalibus a nobis uel uicario nostro citatus perhemptorie, quocumque modo contra ipsum super crimine procedatur, personaliter compareat in termino assignato.</p>
                    <p>Alioquin propter suam contumaciam et absenciam confessus et conuictus de crimine de quo agitur reputetur se [40] ut confessus et conuictus de crimine ipso tam pecuniale quam alia pena canonica puniri ualeat et condennari, nisi iustam causam sue absentie infra diem prefixum ad comparendum allegauerit et probauerit infra terminum sibi a nobis prefigendum.</p>
                </div>
                <div>
                    <head>Capitulum 61</head>
                    <p>Quod custodiant festa.</p>
                    <p>Capitulum lxi.</p>
                    <p>Statuimus et precipimus ut omnes dies dominici et festiui obseruentur et nullus in eius opus seruile exerceat, nec quis arare, fodere, putare ligna et lapides et similia ad forum portare audeat, hiis dumtaxat exceptis que ad usum illius diei pertinere noscuntur, sed eisdem diebus dominicis et festiuis fideles ad ecclesiam conueniant ad diuina.</p>
                </div>
                <div>
                    <head>Capitulum 62</head>
                    <p>De medicis.</p>
                    <p>Capitulum lxii.</p>
                    <p>Cum infirmitas corporis nonnumquam ex peccato proueniat, presenti constitucione sancimus et destricte precipimus medicis corporum ut, cum se ad infirmos uocati contignerit, ipsos ante omnia moneant et inducant ut medicos aduocent animarum, ut, postquam fuerit infirmo de spirituali medicina prouisus, ad corporalis medicine remedium salubrius procedatur.</p>
                    <p>Si quis autem medicorum huiusmodi constitucionis transgressor extiterit, tam diu ab ingressu ecclesie arceatur donec pro transgressione huiusmodi satisfecerit; competentur sub interminacione anathematis, [41] eisdem medicis prohibentes ne quis eorum aliquid pro corporali salute infirmo suadeat ut in periculo anime conuertatur.</p>
                </div>
                <div>
                    <head>Capitulum 63</head>
                    <p>Quod non detur uel suadeatur aliquid in periculum anime inecta.</p>
                    <p>Capitulum lxiii.</p>
                    <p>Cum anima preciosior sit corpore et cetera, statuimus ne aliquis uel aliqua pro corporali salute aliquid egro suadeat, det uel faciat quod in periculum conuertatur.</p>
                    <p>Alioquin tanquam de peccato mortali nostro arbitrio puniantur.</p>
                </div>
                <div>
                    <head>Capitulum 64</head>
                    <p>De cognacione spirituali.</p>
                    <p>Capitulum lxiiii.</p>
                    <p>Ignorans ignorabiliter et cetera.</p>
                    <p>Statuimus quod clerici baptizantes a manibus eorum quos baptizandos duxerunt maxime debeant precauere, cum inter ipsum baptizantem et patrem et [42] matrem baptizati conpaternitatem et baptizantem et baptizatum ac inter ipsum baptizatum et filium baptizantis cognacionem spiritualem nemo dubitet esse contractam, nec ommictimus ad noticiam rudium clericorum de suscipiente, quia que de baptizante sunt dicta sunt de suscipiente [43] censenda et id idem de fontis crismacione similiter obseruetur.</p>
                    <p>Si quis autem de predictis aliquam carnaliter cognouerit et cognoscens et cognita ad nos uel nostrum penitenciarium penitenciam ueniant recepturi ac eciam de uxore suscipientis ante subcepssionem carnaliter cognita ab eodem idem dicimus obseruandum per cathacismum uero qui precedit baptismum sacramentorum fundamentum et ianuam reliquorum cognacio spiritualis contrahitur; per illam tamen cognacionem matrimonium postea contractum minime separatur.</p>
                    <p>Sed si alias fornicario coitu ad inuicem carnaliter se cognouerint, ad nos seu penitenciarium nostrum pro presencia remictatur.</p>
                    <p>Transgressores uel alicuius predictorum [44] nostri arbitrio puniantur.</p>
                </div>
                <div>
                    <head>Capitulum 65</head>
                    <p>De lenocinio.</p>
                    <p>Capitulum lxv.</p>
                    <p>Deferat peccatorum et cetera.</p>
                    <p>Presenti constitucione excommunicamus omnes exercentes horribile lenocinii ministerium.</p>
                </div>
                <div>
                    <head>Capitulum 66</head>
                    <p>De blasfemantibus Deum.</p>
                    <p>Capitulum lxvi.</p>
                    <p>Quia quandoque commictimus et cetera.</p>
                    <p>Statuimus imo statutum fore a domino Gregorio papa nono declaramus ut, si quis clericus uel laicus contra Deum uel aliquem sanctum, maxime beatam Uirginem, linguam relassare presumserit publice, per episcopum suum pena subdatur inferius anotante, uidelicet ut septem diebus dominicis preforibus ecclesie in manifesto, dum aguntur missarum sollemnia, blasfemus existens ultimo illorum in die dominico pallium et calciamenta non habeat, ligata corrigia circa collum, septemque precedentibus uidelicet feriis in pane et aqua ieiunet, ecclesiam nullatenus ingressuros, quolibet predictorum tres, si poterit, alioquin duos reficiat pauperes siue unum.</p>
                    <p>Si nec ad hoc eius suppetant facultates, idem in penam aliam commutetur; cui eciam, si renuerit recipere ac peragere penitenciam supradictam, ecclesie interdicatur ingressus et in obitu ecclesiastica sepultura.</p>
                    <p>Per temporalem preter eam potestatem coaccione, si necesse, fuerit diocesani adhibita contra eam, blasfemus si diues fuerit xl soldorum, alioquin triginta siue uiginti et, si ad idem non sufficiat, quinque soldorum usualis monete pena multetur, nullam in hoc misericordiam habiturus quod item alia statuta communitatum iurisdicionis nostre duximus inferendum.</p>
                </div>
                <div>
                    <head>Capitulum 67</head>
                    <p>De blasfemantibus Deum uel sanctos eius.</p>
                    <p>Capitulum lxvii.</p>
                    <p>Non possumus clausis oculis preterire et cetera.</p>
                    <p>Statuimus quod nullus clericus nostre ciuitatis et diocesis blasfemet Deus uel sanctos eius.</p>
                    <p>Qui uero contrafecerit penam xxv librarum pro uice qualibet ipso facto incurrat.</p>
                </div>
                <div>
                    <head>Capitulum 68</head>
                    <p>Quod non uideatur malus clericus de redditibus et similibus.</p>
                    <p>Capitulum lxviii.</p>
                    <p>Ne maleficia remaneant impunita, statuimus quod quicumque clericus, et maxime in sacris ordinibus constitutus seu eclesiam habens, inuentus fuerit periurus seu adulter facti notorius et per octo dies post publicacionem presentium a tali adulterio non decesserit cum effectu, citius officia a Christi fidelibus omnimodo respuantur nec eidem ullus in decimis, redditibus, prouentibus, oblacionibus teneatur aliquatenus respondere [45]; in hiis scriptis ex nunc suo beneficio decernimus esse priuatum non obstante quod de focariis duximus statuendum.</p>
                </div>
                <div>
                    <head>Capitulum 69</head>
                    <p>De nupciali sollenditate.</p>
                    <p>Capitulum lxviiii.</p>
                    <p>Laudamus eciam ut ab aduentu Domini usque ad octauam epiphanie et a septuagesima usque ad octauam Pasce et a tribus diebus ante ascencionem usque ad dominicam primam post pentecostem non fiat sollemnitas nupcialis, cum a iure sit prohibitum; in alii uero temporibus fieri potest sollemnitas nupcialis.</p>
                </div>
                <div>
                    <head>Capitulum 70</head>
                    <p>De impedientibus matrimonium.</p>
                    <p>Capitulum lxx.</p>
                    <p>Quos Deus coniunxit, homo non separet et cetera.</p>
                    <p>Statuimus quod quicumque [46] uel quecumque aliquid maleficium fecerit ne uir et uxor seu sponsus et sponsa una caro efficiantur et scientes et nobis non reuelantes infra octo dies postquam sciuerint sentenciam excommunicacionis incurat ipso facto.</p>
                </div>
                <div>
                    <head>Capitulum 71</head>
                    <p>De matrimonio non legitimo.</p>
                    <p>Capitulum lxxi.</p>
                    <p>Non potest esse pastoris excusacio si lupus ibi [47] oues comedat et pastor nescit et cetera.</p>
                    <p>Statuimus quod quicumque clericus uel laicus sciuerit aliquod matrimonium non legitime fore contractum in nostro episcopatu infra octo dies postquam sciuerit debeat nobis nuncciare et hoc de contractis et contrahendis intelligi uolumus; alioquin [48] diuine et nostre subiaceat ulcioni et penam decem librarum prouisinorum incurrat.</p>
                </div>
                <div>
                    <head>Capitulum 72</head>
                    <p>De matrimonio clandestino.</p>
                    <p>Capitulum lxxii.</p>
                    <p>Clandestina [49] matrimonia penitus inhibemus, prohibentes ne quis sacerdos uel clericus talibus interesse presumat.</p>
                    <p>Contrafaciens penam [50] decem librarum prouisinorum incurant.</p>
                </div>
                <div>
                    <head>Capitulum 73</head>
                    <p>lxxiii.</p>
                    <p>Quia tanto [51] sint grauiora peccata et cetera, statuimus ut nullus laicus uxoratus habeat ut teneat [52] publice concubinam uel habens uirum teneat alium uirum; alioquin si post puplicacionem presentium infra octo dies non dimiserit cum effectu, eo ipso sint excommunicacionis uinculo indodati.</p>
                </div>
                <div>
                    <head>Capitulum 74</head>
                    <p>De falsis testibus.</p>
                    <p>Capitulum lxxiiii.</p>
                    <p>Presenti constitucione excommunicamus omnes iudices qui in causis falsos testes [53], omnes aduocatos qui eos instruunt uel subornant, eciam notarii qui disposiciones eorum et dicta conscribant et interducentes eosdem, nec possint absolui sine licencia nostra uel uicarii nostri.</p>
                    <p>Si quis autem clericorum aliter aliquem quam dictum est absoluitur, sentenciam excommunicacionis pena uiginti quinque librarum incurrat.</p>
                </div>
                <div>
                    <head>Capitulum 75</head>
                    <p>De ueneficiis seu incantatoribus.</p>
                    <p>Capitulum lxxv.</p>
                    <p>Postulat nostri officii debitum ut animarum et corporum ouiantes circa salutem subditorum et nostrorum sollicite insistamus, cum itaque corundam ueneficum seu maleficum iniquissime operatores aures nostra plurimorum fidedignorum relatu perstreperit et ipsorum actus enormem uero nullos in errores inaudibiles introducunt et, ut finis huiusmodi ueneficiis imponatur, presenti constitucione monemus primo, secundo et tercio, omnes et singulos et singulas qui talia presumpserunt et qui in hiis habent noticiam eorundem et qui eis inpendere in dictis ueneficiis auxilium, consilium uel fauorem, ut nobis infra octo dies ab hac nostra monicione perhemptorie sub pena excommunicacionis quicquid in premissis fecerint uel sciuerint firmiter reuelare teneantur, nihilominus ab eisdem beneficiis abstinentes in posterum alicui quis presumat de cetero impendere auxilium, consilium uel fauorem publice uel occulte quocumque modo [54], ne igitur si contra aliquod predictorum uideantur de suis iniquitatibus gloriari, nisi infra octo dies post suam noticiam nobis reuelauerit, in hiis scriptis [55] excommunicacionis sentencia innodamus.</p>
                </div>
                <div>
                    <head>Capitulum 76</head>
                    <p>lxxvi.</p>
                    <p>Statuimus quod omnes utriusque sexus nostre iurisdicionis annos discrecionis habentes solus omnia peccata sua saltim semel in anno confiteatur proprio sacerdoti et iniuncta sibi penitencia studeat adimplere, suscipiens ad minus in Pasca eucaristie sacramentum, nisi forte de proprii sacerdotis consilio ob aliquam causam racionabilem, ad tempus ab eius precepcione duxerit abstinendum.</p>
                    <p>Alioquin uiuens ab ingressu ecclesie arceatur et moriens cristiana careat sepultura.</p>
                    <p>Si quis autem alieno sacerdoti iuxta de causa uoluerit sua confitere peccata, licenciam postulet et obtineat prius a proprio sacerdote, cum aliter non possit illum soluere uel ligare et per consequens ipse non possit ab alio solui uel ligari, et uolumus quod pro soluto talis minime habeatur.</p>
                </div>
                <div>
                    <head>Capitulum 77</head>
                    <p>Quod quilibet soluat decimam infra certum tempus.</p>
                    <p>Capitulum lxxvii.</p>
                    <p>Cum diuturnitas temporis non diminuat debiti racionem, statuimus quod quilibet laicus uel femina nostre iurisdicionis secundum eorum possibilitatem soluant decimas proprio sacerdoti sicut preceptum est ex ore Dei.</p>
                    <p>Si autem non soluerint infra natiuitatem uirginis Marie sicut decet, post trinam monicionem a proprio sacerdote per excommunicacionis sentenciam conpellatur.</p>
                    <p>Alias proferens pena decem librarum prouisinorum puniatur.</p>
                </div>
                <div>
                    <head>Capitulum 78</head>
                    <p>De usurariis.</p>
                    <p>Capitulum lxxviii.</p>
                    <p>Statuimus et eciam precipimus ut nullus publicus usurarius in articulo mortis absoluatur, nisi prius a quibus usuras extorsit et quicquid nomine usurarum exegit, iuramento prestito, manifestet et, facta denuncciacione publica per uocem preconiam uel per sacerdotem in ecclesiis, ut, si quis dedit usuras, et hoc nobis infra certum diem referat et tunc ipse fenerator uel eius heredes ad mandatum nostrum dare cogantur pro restituendis usuris, quas, cum constiterit recepisse, cum uero feneratoris heredes uel ipse aut fideiussores liberari noluerint presentes sint et illis quibus usurarum restitucio facienda, si forsitan uel ipsi aut eorum heredes haberi non possunt, quantitas illa usuraria in pios usus et pauperum iuxta nostrum arbitrium dispensentur.</p>
                    <p>Hiis autem qui iuxta formam predictam satisfacere contempserint canonica sepultura negetur.</p>
                    <p>Clericus uero in quocumque ordine constitutus, qui ad exequias uel sepulturam eius scienter intererit, officio et beneficio sit [56] ipso facto priuatus et penam centum librarum prouisinorum incurrat.</p>
                </div>
                <div>
                    <head>Capitulum 79</head>
                    <p>De usurariis et ludo taxillorum.</p>
                    <p>Capitulum lxxviiii.</p>
                    <p>Statuimus quod nullus usurarius uel usuraria in alia parrocchia faciendo usuras debeat comorari; alioquin post trinam monicionem factam in ecclesia per presbiterum parocchialem, si cum effectu non destiterit ab inceptis, excommunicacionis uinculo innodetur.</p>
                </div>
                <div>
                    <head>Capitulum 80</head>
                    <p>De usura et male ablatis.</p>
                    <p>Capitulum lxxx.</p>
                    <p>Statuimus ac eciam sancimus ut nullus rerum alienator, ablator seu inuentor et male fidei occultator absoluatur, nec in uita nec in morte, nisi de satisfacione integra prestet idoneam caucionem, quod eisdem, de quibus habetur certitudo, quod male ablata uel inuenta restituantur integre expoliatis, nisi eos paupertas euidens exusaret.</p>
                    <p>Sacerdotes uero aliter eos absoluentes damnum passis de proprio satisfacere teneantur, de pena decem librarum prouisinorum pro uice qualibet incurrant.</p>
                </div>
                <div>
                    <head>Capitulum 81</head>
                    <p>De facientibus instrumenta de usuris et ludo taxillorum.</p>
                    <p>Capitulum lxxxi.</p>
                    <p>Ut auaritie, que idolorum censetur seruitus, uoracitas temperetur, que usurariorum aliorumque qui, exquisitis coloribus fraudulosis, imo uerius rapere capiunt aliena, infelices detinere animas allegatas, qui licet ex forma constitucionum per olim pontifices editarum ecclesiasticam sibi denegatam semsiant sepulturam aliasque penas impositas sibi fore, animarum salutes abicientes post terga nec futuri extremi iudicii sentencia formidantes, in diurnum contentum potentes et canonum facientes in legis fraudem, quesitis fictisque contractuum racionibus, fieri per notarii instrumenta depositi uendicionem rerum mobilium et stabilium aliasque conuencciones fraudulosas.</p>
                    <p>Nonnulli eciam taxillorum ludos exercentes, ex quibus scandala oriuntur et per eos abditus iniuriis aperitur de pecunia quam in ludis ipsis octinent et extorquent, instrumenta confici faciunt sub nomine mutui uel depositi aliorumque contractuum, figmento quesito.</p>
                    <p>Nos, attendentes quod amplius admictetur feneratoribus et luxoribus fenerandi et ludendi libertas, quo magis eis celebrandorum super hiis contractum recludetur comoditas et facultas, presenti constitucione sancimus ut nullus notarius presumat usurarium aliquem celebrare uel rogare contractum uel de pecunia que uinceretur uel perderetur ad ludum nec contractibus hiis intersit et, si per aliquid inditium uel ex qualitate negotii seu persone, palam uel occulte, uel ex credulitate uel existimacione uel exercitudine, perspicere poterunt quod in fraudem usurarum uel ludi, aliquo falso colore quesito, contractus aliquis iniatur ita quod ex hoc eius consciencia ledi possit uel remondetur, ab eo debeat penitus abstinere nec illum contractum scribere uel rogare nec instrumentum conficere ullo modo Contrafacientes excommunicacionis sentencia incurrere uolumus ipso facto, quam ex nunc proferimus in hiis scriptis, et pena quinquaginta librarum prouisinorum.</p>
                </div>
                <div>
                    <head>Capitulum 82</head>
                    <p>Quod non instituat.</p>
                    <p>lxxxii.</p>
                    <p>Statuimus quod nullus instituat clericum aut sacerdotem nobis inconsulto non habens auctoritatem instituendi.</p>
                    <p>Alioquin instituens et istitutus sentencia excommunicacionis incurrat ipso facto et pena quinquaginta librarum prouisinorum.</p>
                </div>
                <div>
                    <head>Capitulum 83</head>
                    <p>lxxxiii.</p>
                    <p>Statuimus quod nullus secularis nostre iurisdicionis aliquem clericum ciuiliter aut criminaliter, nisi in causa reconuenccionis et hoc in civili tantum, per se distringat aut ademnate puniat [57] neque de spiritualibus causis seu spiritualibus annexis aliquatenus intromictat.</p>
                    <p>Contrafaciens sentencia excommunicacionis incurrat ipso facto, quam ex nunc proferimus in hiis scriptis.</p>
                </div>
                <div>
                    <head>Capitulum 84</head>
                    <p>De instruccione parrochianorum.</p>
                    <p>Capitulum lxxxiiii.</p>
                    <p>Statuimus et precipimus omnibus sacerdotibus ut per se uel per alium curent suos parrocchianos in hiis que ad salutem pertinent animarum, instruens deuote orare, frequenter confiteri, in operibus misericordie exerceri, ut sciant bona facere et peccata uitare curent summa cum diligencia, sciant pueri oracionem dominicam et salutacionis uirginis Marie, quod seruent qui possunt ab ecclesia ieiunia instituta scilicet xl iiiior temporum et uigiliarum.</p>
                    <p>Alioquin negligentes pena.</p>
                </div>
                <div>
                    <head>Capitulum 85</head>
                    <p>Quod accusentur transgressores constitucionum.</p>
                    <p>Capitulum lxxxv.</p>
                    <p>Ut nos non lateat constitucionum nostrarum transgressores, monemus ut omnes quicumque sciuerint contra constituciones nostras unam uel plures aliquid actentare presumentes infra octo dies, postquam ad sui noticiam uenerit, nobis saltim in secreto denunctiet.</p>
                    <p>Alioquin illi pena subiaceat cui constitucionis contemptor legitime subiacetur.</p>
                </div>
                <div>
                    <head>Capitulum 86</head>
                    <p>De subtrahentibus iura episcopalia.</p>
                    <p>Capitulum lxxxvi.</p>
                    <p>Ne iura nostra episcopalia inexacta et irrequisita relinquere uideamur, per alios in sua uersucia confoueremus, ordinamus et presenti constitucione autem prohibemus expresse ne prelati, canonici, clerici et quiuis alii ecclesiarum nostre ciuitatis et diocesis iurisdicionis competentes nobis et iura nobis debita ab eis uel a suis ecclesiis potissime quartam decimarum et mortuariorum nobis debitam minime fraudare seu occupare uel detinere, quouis quesito colore, presumant, sub pena excommunicacionis et uiginti quinque librarum prouisinorum quas ipso facto incurrant et dupli eorum que detinerunt, subtraxerint uel impedierint.</p>
                    <p>Quam excommunicacionem ex nunc [58] contra eos in hiis scriptis sentencialiter promulgamus et quam eos incurrere uolumus ipso facto et de furto et periurio nihilominus puniendos et omnes procurantes aliquo ingnenio siue dolo, quod predicta nobis subtrahantur in totum uel im partem aut in aliquo minuatur seu prohibentes et predicentes et suadentes ne testamenta fiant seu iudicia faciant infirmantes; quod si aliquis repertus fuerit culpabilis in aliquo predictorum, ad restitucionem diminute rei nobis teneatur in duplum pro reatu periurii quod commictit et propter [59] excommunicacionis inde facte contemptum in penam.</p>
                </div>
                <div>
                    <head>Capitulum 87</head>
                    <p>Quod inquirantur occupaciones rerum et iurium ecclesiarum et dentur in scriptis.</p>
                    <p>Capitulum lxxxvii.</p>
                    <p>Statuimus et destricte precipimus ut omnes abbates, priores, plebani, archipresbiteri, rectores et clerici nostre ciuitatis et diocesis caute ac sollicite inquirant et in scriptis omnes alienaciones seu occupaciones, quocumque modo et per quascunque personas, sub quauis forma uerborum, a quatraginta annis citra factas de ecclesiis seu possessionibus uel locacionibus et iuribus ecclesiarum ad suas abbacias ecclesiarum seu clericatus quocumque modo uel iure spectantes, et, que inuenerint integraliter redacta cum nominibus alienantium seu occupantium, nobis in unum mensem a publicacione presentium sic conscripta assignent.</p>
                    <p>Contradictores sentenciam [60] excommunicacionis incurrere uolumus ipso facto, quam proferimus in hiis scriptis, et pena uiginti quinque librarum prouisinorum nostre camere applicandum.</p>
                </div>
                <div>
                    <head>Capitulum 88</head>
                    <p>De retinentibus ecclesiam uel omnia bona per potestatem secularem.</p>
                    <p>Capitulum lxxxviii.</p>
                    <p>Nihil est quod in ecclesia Dei magis officiat et cetera.</p>
                    <p>Statuimus quod, si quis ausus fuerit per se uel secularis potestatem ab [61] usu sine canonica institucione nostra speciali licencia, que appareat in scriptis nostro sigillo roborata, ecclesiam aliquam detinere uel de rebus ecclesie aliquatenus ministrare, eo ipso sit excommunicacionis uinculo indodatus et pena centum librarum ipso facto incurrat.</p>
                </div>
                <div>
                    <head>Capitulum 89</head>
                    <p>De bonis predecessoris nostri.</p>
                    <p>Capitulum lxxxviiii.</p>
                    <p>Cum bone memorie N. predecessor noster priuilegia et litteras [62], supellectilia et bona plura habuerit, que erant ad certitudinem et racionem episcopatus in temporalibus et spiritualibus, igitur tam clericos quam laicos habentes, scientes et non reuelantes primo, secundo, tercio et perhemptorio monemus ut infra quindecim dies a notificacione presentium nos plene certificent et restituant.</p>
                    <p>Alioquin detemptores et scientes et non reuelantes excommunicamus sentencialiter in his scriptis et, si clericus fuerit, pena uiginti quinque librarum prouisinorum incurrat.</p>
                </div>
                <div>
                    <head>Capitulum 90</head>
                    <p>De bonis clerici morientis.</p>
                    <p>Capitulum lxxxx.</p>
                    <p>Quia non remictitur peccatum nisi restituatur ablatum, statuimus quod quicumque clericus uel laicus uel ecclesiarum patronus seu ius patronatus habens in ecclesiis nostre ciuitatis diocesis ecclesias siue res ecclesiasticas seu instrumenta ecclesiarum uel rerum ecclesiasticarum alicui clerico uel laico concesserit uel occultauerit, ex quibus ecclesie in iuribus suis habitis uel habendis preiudicium generetur, uel si quis predictorum quocumque modo inuaserit uel inuasa detinuerit ecclesias uel iura ipsarum seu bona habita uel habenda seu rectori ecclesie uiolenciam fecerit, annuis prouentibus et redditibus et oblacionibus infra quindecim dies post publicacionem presentium predicta occupata seu detempta cum fructibus inde perceptis integre non restituerint, eo ipso excommunicacionis uinculo innodetur.</p>
                </div>
                <div>
                    <head>Capitulum 91</head>
                    <p>Quod notarius et alie persone assignent testamenta.</p>
                    <p>Capitulum lxxxxi.</p>
                    <p>Statuimus et monemus omnes notarios et alias quascumque personas qui habent aliquod testamentum, prothocollum, codicillum [63], instrumentum uel scripturam aliquam continencia ius episcopi uel episcopatus uel pertinencia ad pias causas quocumque modo, infra quindecim dies nobis assignent et recepto a nobis salario conpetenti.</p>
                    <p>Alioquin tam ipsos quam ipsas excommunicacionis uinculo innodamus.</p>
                </div>
                <div>
                    <head>Capitulum 92</head>
                    <p>De testamento facto coram proprio sacerdote.</p>
                    <p>Capitulum lxxxxii.</p>
                    <p>Cum non dedignentur leges sacros canones imitari, statuimus et mandamus quod testamentum quod [64] coram presbitero, parrocchiano suo et tribus uel duobus aliis testibus parrocchiani in extremam fecerint uoluntate firma omnimode decernantur, siue in scriptis redacta fuerint siue non, et hoc intelligi uolumus de hiis que ad piam causam pro anima relinqunt et nullus uel nulla audeat talia rescindere testamenta uel ultimas uoluntates.</p>
                    <p>Alioquin mucrone anathematis sensiant eo ipso se percussos, cum scriptum sit quod in ore duorum uel trium stet omne uerbum, et, ut hoc melius obseruetur, mandamus omnibus notariis sub eadem pena ut nullum testamentum scribant sine parrochialis sacerdotis presencia, qui requisitus suam debeat exibere presenciam cum possit et debeat [65] consulere in hiis que pertinent ad salutem.</p>
                    <p>Quod si per ipsum sacerdotem steterit, pena uiginti quinque librarum prouisinorum incurrat.</p>
                </div>
                <div>
                    <head>Capitulum 93</head>
                    <p>lxxxxiii.</p>
                    <p>Nimis quorundam creuit iniquitas, dum ne testamenta fiant impediunt uel suadent aliter fieri quam disponat testatoris intencio impreiudicium anime testatoris et quarte nobis debite iure parrochialis ecclesie.</p>
                    <p>Quod si quis de cetero contra prohibicionem nostram suaserit uel impedierit, a sacramentis ecclesie sit suspensus, nisi infra octo dies nobis et ecclesie satisfecerit; alias sentencia excommunicacionis incurrat ipso facto.</p>
                </div>
                <div>
                    <head>Capitulum 94</head>
                    <p>De testamentis.</p>
                    <p>Capitulum lxxxxiiii.</p>
                    <p>Quia fraus et dolus nulli patrocinari dicitur et cetera, statuimus quod [66], si quis uel si qua in suo testamento uel alieno fraudem commiserit uel commicti mandauerit ut episcopus canonica porcione defraudetur, eo ipso sit excommunicacionis uinculo innodatus, et testamentum ipsum decernimus non ualere et illud idem qui inpedimentum malitie afferet [67] ne nobis dicta canonica porcio persoluatur uolumus obseruari et pena uiginti librarum prouisinorum incurrat.</p>
                </div>
                <div>
                    <head>Capitulum 95</head>
                    <p>De reuocacione testamentorum.</p>
                    <p>Capitulum lxxxxv.</p>
                    <p>Statuimus et presenti constitucione reuocamus, cassamus et anullamus omnes et singulas constituciones conditas per abbates, archipresbiteros [68] seu rectores ecclesiarum nostre ciuitatis et diocesis, mandantes nihilominus omnibus et singulis supradictis ut statuta et constituciones huiusmodi facere non presumant sine nostra licencia speciali.</p>
                    <p>Contrafacientes excommunicacionis sentencia innodamus et pena quinqueginta librarum prouisinorum incurrant.</p>
                </div>
                <div>
                    <head>Capitulum 96</head>
                    <p>De potestate constitucionum.</p>
                    <p>Capitulum lxxxxvi.</p>
                    <p>Nam illius est interpetrati et cetera.</p>
                    <p>Statuimus et mandamus quod omnia suprascripta constituciones et capitula ab omnibus nostris subditis inuiolabiliter obseruentur, salua et reseruata nobis potestate dictis constitucionibus et capitulis adendi, minuendi et corrigendi semel et pluries, interpretandi omnia et singula prelibata secundum que a nobis imposterum melius uidebunt expedire pro honore sancte Romane ecclesie et nostri episcopatus.</p>
                </div>
                <div>
                    <head>Capitulum 97</head>
                    <p>Quod constituciones legantur coram populo.</p>
                    <p>Capitulum lxxxxvii.</p>
                    <p>Ne pretextu ignorantie quis se ualeat excusare, statuimus quod omnes clerici curam animarum habentes, cum aderit populi multitudo infra missarum sollemnia, omnes constituciones presentes, que pure de secularibus et que de clericis et secularibus misce locuntur, bis in anno publice et distincte legantur et uulgarizentur ita quod intelligantur, scilicet prima die Quadragesime et prima die lune post festum resureccionis Domini nostri.</p>
                    <p>Qui uero contrafecerit pro uice qualibet pena centum soldorum prouisinorum ipso facto incurrat.</p>
                </div>
                <div>
                    <head>Capitulum 98</head>
                    <p>Quod quilibet habeat constituciones in scriptis.</p>
                    <p>Capitulum lxxxxviii.</p>
                    <p>Quia ignorans ignorabitur et cetera, precipimus omnibus ecclesiarum rectoribus seu prelatis et cuiuslibet singulariter, maxime curam animarum habentibus, ut infra unum mensem post publicacionem presentium recipiant et habere debeant presentes constituciones in scriptis a notario nostro satisfacto sibi de salario competenti, sub pena quadraginta soldorum prouisinorum pro quolibet.</p>
                    <p>Laus Deo, amen.</p>
                    <p>Angelus Dei et apostolice sedis gracia Nepesinus Sutrinusque episcopus.</p>
                    <p>Cum ad curam pastoralis officii attineat diligenter animaduertere ne diuine domus detrimentum aliquod paciantur neque dilabantur, quibus non immerito sed digne innumeris priuilegiis sacri canones indulserunt, sic ad episcopales edes, quas lex Romana dictorum priuilegiorum constituit esse participes, pios ac misericordes oculos debet frequenter conuertere.</p>
                    <p>Cum itaque preteritorum temporum faciente turbine non modo ex uetustate, sed ex calamitate guerrarum et incursu gentium armorum, edes episcopales Nepesine ciuitatis deuenerunt quodammodo in ruinam et inhabitabiles, redacte sint ex mansione ibidem et mora antefactarum gentium armorum, congruum uidetur pro comodo et honore cathedralis ecclesie ciuitatis Nepesine et totius eius cleri [69] ut episcopus ibidem manere ualeat nec per hospicia et [70] mansiones longne ab ecclesia et per mendicata suffragia incedat ad habitandum, sed cum ad tantum opus perficiendum aliunde in presenciarum facultates celeres et manuales non suppetant ultra manus nostras adiutrices quas offerimus secundum tenuitatem redditus dicti episcopatus non ab sonum noster quod aliunde subsidium queratur.</p>
                    <p>Ideo statuimus et ordinamus cum consensu capituli dicte ecclesie cathedralis pro maiori parte, quod quilibet episcopus, qui nunc est uel per tempora erit, possit et ualeat pro tam iusta, necessaria causa a quibuscumque clericis, qui in dicta ciuitate et eius diocesi ex nunc in antea de nouo octinuerint [71] aliquam collacionem beneficii ab episcopo uel ab alio, fructus, redditus et prouentus primi anni prefatis collatis beneficii seu eius pretium et ualorem retinere pro dicta fabrica et ille cui conferetur beneficium [72] debeat et teneatur erogare dictos fructus, redditus et prouentus primi anni seu eius pretium pro refeccione et edificacione dictarum edium episcopalium ad instanciam dicti episcopi aut in manu camerarii uel camerariorum, qui nunc sunt et per tempora erunt in dicta cathedrali ecclesia, uel alterius quem episcopus eligerit prout sibi episcopo melius uisum fuerit quamdiu et non ultra dictum palatium episcopale fuerit bene et [73] decenter reparatum et actatum hanc ordinacionem uoluit et mandauit inseri et describi in fine uolueris constitis sinodus dicti episcopatus.</p>
                    <p>Acceptata et confirmata fuit supradicta constitucio per prefatum dominum episcopum et canonicos dicte cathedralis ecclesie pro maiori parte in episcopali palacio Nepesis, uidelicet in camera Sancti Martini.</p>
                    <p>Quam scribi mandauerunt supradicti dominus episcopus, capitulum et canonici pro maiori parte per me Paulum Petri notarium ad presens curie episcopalis Nepesis sub anno Domini milleximo cccco lvii, tempore pontificatus sanctissimi in Christo patris et Domini nostri domini Calisti diuina prouidencia pape tertii, mense octobris, die uita.</p>
                </div>
                <div>
                    <head>Footnotes</head>
                    <p>[1] infirmium nel ms.</p>
                    <p>[2] aggiunto in interlinea da altra mano oleo</p>
                    <p>[3] qutraginta nel ms.</p>
                    <p>[4] blandi con n cassata nel ms.</p>
                    <p>[5] ulgari nel ms.</p>
                    <p>[6] corretto su incumbentiis</p>
                    <p>[7] aggiunto da altra mano</p>
                    <p>[8] aggiunto da altra mano</p>
                    <p>[9] e corretta su um</p>
                    <p>[10] aggiunto da altra mano</p>
                    <p>[11] corretto su cosocietates</p>
                    <p>[12] -urumdam nel ms.</p>
                    <p>[13] distintce corretto in distintte</p>
                    <p>[14] aggiunto in interlinea da altra mano</p>
                    <p>[15] preceduto da s depennata</p>
                    <p>[16] corretto su spirituali</p>
                    <p>[17] corretto su spirituali</p>
                    <p>[18] constitutis con s cassata nel ms.</p>
                    <p>[19] es su correzione</p>
                    <p>[20] aggiunto da altra mano</p>
                    <p>[21] aggiunto da altra mano</p>
                    <p>[22] heresis con s depennata nel ms.</p>
                    <p>[23] aggiunto da altra mano</p>
                    <p>[24] h aggiunta da altra mano</p>
                    <p>[25] aggiunto in interlinea da altra mano</p>
                    <p>[26] legitum nel ms.</p>
                    <p>[27] hibicionem nel ms.</p>
                    <p>[28] r corretta su s da altra mano</p>
                    <p>[29] quoscumque con s depennata nel ms.</p>
                    <p>[30] s aggiunta da altra mano</p>
                    <p>[31] uolulumus nel ms</p>
                    <p>[32] corretto su spirituali</p>
                    <p>[33] su correzione</p>
                    <p>[34] su correzione; lettura incerta</p>
                    <p>[35] aggiunto da altra mano</p>
                    <p>[36] aggiunto da altra mano</p>
                    <p>[37] irregulariss nel ms.</p>
                    <p>[38] -s aggiunta da altra mano</p>
                    <p>[39] aggiunto da altra mano</p>
                    <p>[40] aggiunto da altra mano</p>
                    <p>[41] originalli a period, not a comma</p>
                    <p>[42] et ripetuto da altra mano</p>
                    <p>[43] susscipiente nel ms.</p>
                    <p>[44] predctorum nel ms.</p>
                    <p>[45] su correzione</p>
                    <p>[46] qui- aggiunto da altra mano</p>
                    <p>[47] aggiunto da altra mano</p>
                    <p>[48] o aggiunta da altra mano</p>
                    <p>[49] clanstina nel ms.</p>
                    <p>[50] pemam nel ms.</p>
                    <p>[51] su correzione</p>
                    <p>[52] teneat iterato depennato</p>
                    <p>[53] seguito da incipiunt depennato</p>
                    <p>[54] -cumque modo aggiunto da altra mano</p>
                    <p>[55] scr scriptis nel ms.</p>
                    <p>[56] si nel ms.</p>
                    <p>[57] forse corruzione di condemnare presumat?</p>
                    <p>[58] aggiunto da altra mano</p>
                    <p>[59] properter nel ms.</p>
                    <p>[60] -m aggiunto da altra mano</p>
                    <p>[61] a[b]</p>
                    <p>[62] litterass nel ms.</p>
                    <p>[63] preceduto da p depennata</p>
                    <p>[64] da qui corretto</p>
                    <p>[65] d[ebeat]</p>
                    <p>[66] q(ui) nel ms.</p>
                    <p>[67] -t aggiunta da altra mano</p>
                    <p>[68] preceduto da archi</p>
                    <p>[69] da clerici corretto</p>
                    <p>[70] aggiunto in interlinea</p>
                    <p>[71] da octinerint corretto</p>
                    <p>[72] aggiunto a margine</p>
                    <p>[73] aggiunto in interlinea</p>
                </div>
            </div>
        </body>
    </text>
</root>
