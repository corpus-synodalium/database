<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Argenta</title>
                <recordID>0333</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1314-10-10</origDate>
                <dateNotes/>
                <origPlace>Argenta</origPlace>
                <diocese>Ferrara</diocese>
                <province>Ravenna</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 333</p>
                <p>Year: 1314</p>
                <p>Month: 10</p>
                <p>Day: 10</p>
                <p>Circa: None</p>
                <p>DatingNotes: None</p>
                <p>Place: Argenta</p>
                <p>Diocese: Ferrara</p>
                <p>Province: Ravenna</p>
                <p>CountryModern: Italy</p>
                <p>Latitude: 44.616667</p>
                <p>Longitude: 11.85</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Rinaldo da Concorezzo</p>
                <p>IssuingAuthorityAlt: None</p>
                <p>RegnalStart: 1303</p>
                <p>RegnalEnd: 1321</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 25, col 535-550</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: attended by bishops of Comacchio, Cervia, Forlimpopoli, Faenza, Cesena, and procurators of bishops of Adria, Bologna, Reggio, and the chapter of Modena (then sede vacante)</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones domini Rainaldi edite in concilio celebrato Argente.</p>
                    <p>PREFACIO.</p>
                    <p>In Christi nomine, Amen.</p>
                    <p>QUia inundacio et abundancia peccatorum facit homines in tenebris ambulare, et permanere, ita quod superioribus debita non exhibetur reuerencia, nec inferioribus sollicita et caritatiua impenditur cura, ex quibus inordinaciones et confusiones, nedum in clero, immo et in populo, innumere pullularunt, ob que apparent, ex occulto Dei iudicio, naufragia et tempestates: idcirco nos Rainaldus permissione Diuina, et apostolice sedis gracia, sancte Rauennatis ecclesie archiepiscopus, ad honorem omnipotentis Dei, beatorum Petri et Pauli apostolorum eius, beati Apollinaris patroni, sanctorum martyrum Uitalis et Ursicini, ac aliorum martyrum et confessorum, quorum meritis et precibus, nedum ipsa ecclesia Rauennas, immo omnes cathedrales ecclesie, ac alie uenerabiles de prouincia, sunt fundate et dotate, ad reformacionem deuocionum, honestorum morum, personarum ecclesiasticarum, religiosorum, secularium et laicorum, et salutem omnium animarum, defensionem et recuperacionem rerum ecclesiarum, hoc sacro concilio, in Ecclesia beati Nicolai castri Argente, ecclesie et diocesis Rauennatis conuocato et congregato, sub anno Domini millesimo trecentesimodecimo quarto, indiccione XII. decimo die mensis Octobris, presentibus uenerabilibus fratribus dominis Dei gracia fratre M. Imolensi, fratre P. Comaclensi, P. Foropopilensi, fratre V. Fauentino, I. que Cesenatensi, episcopis: et procuratoribus uenerabilium patrum Bononiensis, Adriensis, et Reginensis episcoporum, ac capituli Mutinensis, cum ecclesia ipsa uacet ad presens: Christi nomine inuocato, de approbacione ipsius concilii, cui, Deo permittente, presidemus, infrascriptis constituciones duximus edendas, promulgandas, ac publicandas.</p>
                    <p>Et ne contra eas aliquid possit fieri, uel ignorancia aliqui pretendi, eas post tres menses proxime subsequentes, mandamus et statuimus ab omnibus subditis prouincie Rauennatis inuiolabiliter obseruari.</p>
                    <p>CAPITULA.</p>
                    <p>Quod constituti in sacris tantum, habeant uocem in capitulo.</p>
                </div>
                <div>
                    <head>Capitulum 1</head>
                    <p>CUm ordines sacri, sancto afflante Spiritu, sint ad augmentum gratie suscipientium illos maxime constituti, et ob hoc conferendi sint precipue uiris sciencia et uite sanctitate preditis, a criminibus et infamia alienis, quia apostolis et discipulis suis, quorum uicem hi tenent, Dominus secretoria reuelauit clarius: statuimus, quod solummodo constituti in sacris ordinibus, et non alii, ad capitula uocentur, et uocem habeant in capitulo.</p>
                    <p>Et hec intelligimus de secularium clericorum capitulis, non de conuentibus religiosorum.</p>
                </div>
                <div>
                    <head>Capitulum 2</head>
                    <p>Quoniam Dominus ordinem Leuitatum, quorum locum obtinent clerici, uoluit et mandauit esse discretum a populo, ut coram eo starent semper, et audirent sapienciam eius; et species celi est gloria stellarum, et in antiquis est prudencia, cum nemo eligat tirones, quos non constat esse prudentes: statuimus, seu statutum esse declaramus, quod nullus ad sacerdotium ordinetur, nisi uicesimumquintum; ad diaconatum, nisi uicesimum; ad subdiaconatum, nisi sextumdecimum annum etatis attigerit.</p>
                    <p>Nec ad ordinandum aliquem alterius diocesis, ad quoscumque ordines uel officia, sufficiant littere simpliciter presentatorie, seu dimissorie, nisi fuerint et testimoniales super uita et litteratura eiusdem, et per duos dies saltem ante diem ordinacionis fuerit ordinatori presentatus: nec in hoc alterius littere ualeant, quam ordinarii episcopi, uel uicarii eius, cum longe in remotis aget idem episcopus: et hoc, nisi sint de ordinibus mendicantium, uel aliorum exemptorum priuilegiatorum, de quorum priuilegiis constet.</p>
                    <p>Et si quis aliter fuerit ordinatus, non possit ministrare in ordinibus sic susceptis, donec cum eo per sedem apostolicam, uel prouinciale concilium fuerit misericorditer dispensatum.</p>
                </div>
                <div>
                    <head>Capitulum 3</head>
                    <p>Ad hoc, quia Dominus, respectu gregis, episcopos nominauit pastores, et eos qui ad hoc uocantur, oportet esse irreprehensibiles, et testimonium habere bonum ab iis qui foris eciam sunt: statuimus, prohibemus, et inuiolabiliter obseruari precipimus, ne aliqui, presertim peregrini et ignoti, in prouincia nostra ordinentur seu consecrentur in episcopos, nec eciam aliqui alii noti in prouincia, nisi de licencia archiepiscopi, et requisitis comprouincialibus episcopis, prout canones uolunt, et fieri est consuetum, in suffraganeis consecrandis: nec eciam aliquis uel aliqui de episcopis suffraganeis, sine licencia archiepiscopi, exeat prouinciam Rauennatem pro aliquo consecrando, salua sedis apostolice auctoritate et mandato.</p>
                    <p>Quod si quis contra fecerit, penam sacrorum canonum incurrat ipso facto: et nihilo minus auctoritate presentis concilii prohibemus, ne ad ordinacionem seu consecracionem alicuius se immisceat, nec per confratres admittatur: ut sic, in eo in quo deliquit puniatur, nisi per nos fuerit cum eodem, in quantum possumus, dispensatum.</p>
                    <p>Et nihilo minus sic consecratus, a pontificalibus sit in prouincia Rauennate suspensus totaliter; donec per sedem apostolicam cum eo fuerit dispensatum.</p>
                </div>
                <div>
                    <head>Capitulum 4</head>
                    <p>Item exhortamur pro unitate fidei, et honore sancte Romane ecclesie, et affectuose rogamus, ac attentius requirimus omnes et singulos exemptos, intra Rauennatem prouinciam constitutos, ut nullos episcopos peregrinos uel ignotos, et populum subditum citra mare non habentes, inuitent seu admittant ad ordinaciones tenendas, seu alia pontificalia exercenda in ipsorum ecclesiis, monasteriis, uel locis.</p>
                    <p>Quod si contra fecerint, uolumus eos priuilegiis, beneficiis et fauoribus presentis concilii, et omnium aliorum conciliorum Rauennatis prouincie, ipso facto esse priuatos.</p>
                </div>
                <div>
                    <head>Capitulum 5</head>
                    <p>Cum ex processibus aliquorum, qui se asseruerunt [1] a sede apostolica legatos, uel delegatos, uel alios nuncios, quocumque nomine censeantur, in prouincia Rauennate, et maxime in Romaniola, plurima scandala hactenus sint exorta: statuimus auctoritate presentis concilii, quod nullus de cetero, qui se dicat legatum, delegatum, uel apostolice sedis nuncium, in prouincia Rauennate, et maxime in Romaniola, uel aliqua ciuitate eiusdem, stetur processibus, nisi prius fecerit indubitatam et plenam de iurisdiccione fidem quam asserit se habere, coram nobis, uel coram ordinario, in cuius ciuitate uel diocesi dictam iurisdiccionem uoluerit exercere.</p>
                    <p>Et quod quilibet ordinarius possit, nomine uice huius concilii, dicte delegacionis copiam requirere, petere, et recipere: quam si talis facere recusauerit, seu neglexerit, in nullo ei pareatur, nec stetur eius processibus, nec eidem obediatur, immo reputetur iurisdiccionem aliquam non habere.</p>
                    <p>Hoc tamen non intelligimus ad legatos ex latere ullo modo, uel ad delegatos ad certas et speciales causas, uel ad prouisores seu exequutores beneficiorum datos, extendi: cum tunc parti facere fidem sufficiat.</p>
                </div>
                <div>
                    <head>Capitulum 6</head>
                    <p>Cum episcopalis dignitas pre ceteris sit sublimior, et alie nullam comparacionem recipiant ad eamdem, et in hoc seculo nil excellentius sacerdotibus, et nil sublimius episcopis ualeat reperiri, cum in eis et per eos Christus per omnia habeat presentari: idcirco pro Diuina deuocione et reuerencia, ac honorificencia dignitatis et ordinis episcopalis, et populi deuocione augenda, sacro approbante concilio mandamus et statuimus, quod quotiescumque episcopi per ciuitates suas et dioceses transierint, rectores, seu clerici ecclesiarum, qui sciuerint eos per suas parochias transire, campanas pulsent, seu pulsari faciant, ita quod populus audire possit, et exire, et genua flectere ad benediccionem suscipiendam.</p>
                    <p>Quod si quis facere omiserit, ipso facto incidat in penam quinque solidorum Rauennatum, distribuendorum in pauperes infra tres dies.</p>
                    <p>Quam penam si soluere neglexerit, postquam fuerit semel monitus, pro qualibet duplicetur, in pietatem similem conuertenda.</p>
                    <p>Et multo hoc amplius extendatur ad monasteria, et alia loca religiosa.</p>
                    <p>Eadem presidencia et approbacione mandamus et statuimus, quod quotiescumque episcopi accedent ad ecclesias locorum, ubi sunt capitula, uel conuentus, cercioratis illis de suo aduentu, campanis pulsatis, cum coctis, et pluuialibus, si habuerint, aqua benedicta, et incenso, et cruce, psallendo seu cantando, processionaliter et deuote eis obuiam reuerenter occurrant, usque ad portam ecclesie, uel usque ad limen coemeterii, et ipsi domini episcopi super se prostratos ante altare, dicta cum cantu per sacerdotem oracione, surgentes osculati fuerint altare, impendant benediccionem solemnem.</p>
                    <p>Item statuimus, eodem approbante concilio, quod omnes episcopi suffraganei in tota prouincia, cum eos suam diocesim exire contigerit, possint et debeant impendere publicam benediccionem, celebrare in pontificalibus, predicare, et indulgencias sic celebrando concedere: et hoc intendimus ubi episcopi huiusmodi non contraherent ibi moram, scilicet longiorem decem dierum; sed quasi transeuntes essent ibi, ut eis in tali transitu et aduentu honor deferatur, si ordinarius non sit presens: alias ideo si ultra decem dies moram contraherent, uel diocesano presente in ciuitate uel loco, tunc premissa eis facere prohibemus, nisi ad inuitacionem ipsius ordinarii, ne eius honori uideatur in aliquo derogari.</p>
                    <p>Quia sublimiores maiori honore digni sunt, et maior reuerencia, et prompcior obediencia debetur, et maioribus suffragiis indigent, quia uigilare habent, tamquam pro animarum omnium subditorum salute racionem reddituri, et quanto caput nobilius, tanto nobiliora membra ei habent correspondere: ideo hortamur, et persuademus in Domino, ut quotiescumque legatum ex latere sedis apostolice, uel archiepiscopum sancte Rauennatis ecclesie, solemniter celebrare, uel celebrari facere per episcopum in pontificalibus contigerit, in aliqua ciuitate prouincie Rauennatis, omnes episcopi, abbates et priores prouincie Rauennatis, qui fuerint in eo loco presentes, et hoc sciuerint, seu cerciorati fuerint, uenire et conuenire debeant ad ecclesiam, ubi Missa huiusmodi debeat celebrari, et in Missa parati coctis, amictis, pluuialibus, mistris et baculis pastoralibus, quibus hec competunt, Misse interesse debeant, et perseuerare usque ad finem, ut per hoc Deus et adstantes huiusmodi honorentur, et populi deuocio augeatur.</p>
                    <p>Cum Apostolus dicat, Serui, estote subditi dominis uestris, ut per hec ad humilitatem et obedienciam informaremur: statuimus, quod quicumque monitus a prelato, seu prelatis superioribus suis, in iis que spectant ad correccionem, contumaciter renuerit obedire: ne ex hoc damnetur cum Dathan et Abiron, quos propter inobedienciam, cum familiis terra uiuos absorbuit, sit ipso facto suspensus.</p>
                    <p>Quam quidem suspensionem si sustinuerit per mensem animo indurato, sentenciam excommunicacionis incurrat: a qua non possit absolui, nisi satisfaccione prestita suo superiori quem contempsit, uel eius successori.</p>
                </div>
                <div>
                    <head>Capitulum 7</head>
                    <p>Uolentes ecclesiarum indemnitatibus, industria qua possumus, occurrere, et malignantium subterfugiis obuiare: statuimus, quod quisque notarius, clericus uel laicus, rogatus est, uel fuerit in futurum, conficere instrumentum publicum, uel scripturam quamcumque, per aliquam personam ecclesiasticam, super aliquo personam ecclesiasticam, super aliquo contractu, concessione, disposicione, seu super alio quocumque negocio uel facto: teneatur dictum instrumentum uel scripturam, saltem infra decem dies postquam fuerit requisitus ab eo qui rogauerit, procuratore uel successore eius, in publicam formam redigere, et recepto salario conuento, uel alias competenti, aut ei oblato et secundum iura deposito, illud instrumentum uel scripturam tradere illi, uel illis, qui confici rogauerat, et duplicatum, si de consuetudine uel de iure possit uel debeat duplicari.</p>
                    <p>Quod si non fecerit, ut premittitur, et post adhuc expectatus per alios decem dies non compleuerit et satisfecerit de damnis que propter hoc incurrisset ecclesia, sentenciam excommunicacionis incurrat ipso facto: a qua sentencia non possit absolui, nisi dicto instrumento, ut supra, reddito, et alias satisfaccione prestita de damno predicto.</p>
                    <p>De quo damno, et ipsius quantitate, credatur et stetur iuramento prelati uel rectoris ecclesie, uel alterius persone ecclesiastice, ad quam pertineat: a iudice tamen super hoc taxacione premissa.</p>
                    <p>Insuper statuimus, quod, durante dicta excommunicacione, nulla persona ecclesiastica debeat dictum notarium rogare, uel assumere ad aliquam scripturam seu publicum instrumentum conficiendum, super aliquo contractu, negocio, disposicione uel causa, ecclesiasticis.</p>
                    <p>Quod si contra quis scienter fecerit, ipsum uolumus ipso facto incurrere penam decem librarum Reuennatum pro quolibet instrumento uel scriptura, quod uel quam postea fecerit, mandauerit uel rogauerit: quam penam conuerti precipimus in eleemosinas pauperum, diocesano disponente.</p>
                    <p>Statuimus eciam, quod quicumque aduocatus, procurator, seu officialis deputatus ad acta scribenda, uel alia quecumque persona, aliquod priuilegium, uel instrumentum, uel scripturam publicam, alicuius ecclesie uel ecclesiastice persone receperit, seu alias ad eum peruenerit, infra tres dies postquam fuerit requisitus ab eo a quo accepit dictum priuilegium, instrumentum, uel scripturam, restituere teneatur, et debeat, nec possit ea retinere pretextu alicuius debiti.</p>
                    <p>Quod si requisitus, infra dictum tempus restituere distulerit: statuimus, quod penam seu penas supra statutas contra notarios conficientes seu conficere debentes instrumenta, incurrat ipso facto: et ab his non possit absolui, nisi instrumenta restituerit cum emendacione damnorum, super quibus credatur eodem modo repetentis huiusmodi instrumenta sacramento.</p>
                    <p>Nihilo minus sancientes, quod nulla persona ecclesiastica a dicto tempore in antea usque ad quinque annos possit uel debeat dictos, aduocatum, procuratorem, officialem, uel aliquam talem personam, quocumque nomine nominatam, in suum aduocatum, procuratorem, economum, sindicum, uel officialem eligere, recipere, uel tenere.</p>
                    <p>Quodsi fecerit, ipso facto uolumus eam incidere penam decem librarum Rauennatum: quam penam conuerti precipimus in eleemosinas pauperum, diocesano disponente.</p>
                </div>
                <div>
                    <head>Capitulum 8</head>
                    <p>Item statuimus, et auctoritate eiusdem concilii prohibemus, quod nulli religiosi, uel seculares, predicte prouincie Rauennatis, pretextu seu occasione lapsus temporis, desuetudinis uel prescripcionis, suis ordinariis et prelatis uisitantibus, seu uisitare uolentibus, repugnare uel contradicere audeant uel presumant: alioquin, preter penas a iure statutas in personas contradicentium, et eisdem scienter fauentium, excommunicacionis; in ecclesias uero, interdicti sentencias auctoritate presentis concilii proferimus.</p>
                </div>
                <div>
                    <head>Capitulum 9</head>
                    <p>Si quis excommunicatus, appellacionem interpositam ab excommunicacione huiusmodi prosequi neglexerit, et postea Diuinis, ut prius, se immiscuerit: omnibus beneficiis, que intra prouinciam obtinebat, eo ipso auctoritate presentis concilii sit priuatus.</p>
                </div>
                <div>
                    <head>Capitulum 10</head>
                    <p>Quoniam sacerdotium ex indisciplinacione populi apparet non sanum, et propter lasciuias, et dissoluciones clericorum et religiosorum, detrahitur Diuino honori, ac ordini clericali, populique minus fiunt ex hoc deuoti, in tantum ut eciam iura ecclesiarum retinere, et aliquando temerarie inuadere non uereantur, cum incessus, habitus, et uestimenta clericorum et religiosorum, in grauitate, forma, ac colore, distincta sepius non uideantur ab habitu laicorum, quemadmodum esse deberent: proinde statuimus et mandamus pro honestate ordinis clericalis, quod nullus religiosus uel clericus portet arma, nec uestimenta alterius coloris, quam iure permissi: que desuper clausa sint, atque talaria.</p>
                    <p>Coronam eciam condecentem portent, per quam designetur regalis esse generis, et sperare se assequi debere partem hereditatis Diuine; que scilicet sit rotunda, et ita tonsi sint inferius, quod aures pateant: ita quod si in sacris fuerit, aut beneficiatus in ecclesia cathedrali uel collegiata uenerabili, secundum concedenciam sui status portet laciorem, alii uero mediocrem uel minorem suis statibus condecentem.</p>
                    <p>Capita cooperiant pileo, uel bireto, uel armucia oblonga ad aures.</p>
                    <p>Laicorum conuiuia non frequentent: in domibus ecclesiarum studeant habitare.</p>
                    <p>Prelati, sacerdotes, et alii in dignitatibus et personatibus constituti, ac canoni cathedralium ecclesiarum in sacris constituti, sacerdotes et rectores ecclesiarum, ciuitatum et suburbiorum, per ciuitates incedentes, decentem habitum portent, uidilicet cappas uel chlamides.</p>
                    <p>Sacerdotes uero extra ciuitates et suburbia, et alii in sacris constituti, saltem tabardos talares portent.</p>
                    <p>In ecclesia uero utantur cappis nigris, uel saltem coctis albis.</p>
                    <p>Loca turpia nullo modo ingrediantur, nec tabernas: nisi forte in necessitate in itinere constituti, pro cibo uel potu, uel pro hospicio, compellantur intrare.</p>
                    <p>Tabernas, uel merces illicitas, aut personas suspectas, in ecclesiis uel domibus ecclesiarum, que sint intra claustrum, uel ad usum clericorum et ministrorum deputate, nullo modo permittant teneri uel commorari.</p>
                    <p>Quod si quis contra aliquod premissorum fecerit, penam decem solidorum Rauennatum incurrat ipso facto: quam si non soluerit infra mensem postquam semel monitus fuerit, et ipse excommunicatus existat.</p>
                    <p>Si uero fuerit religiosus, per mensem ieiunet bis in hebdomada in pane et aqua, comedendo publice coram fratribus, quando alii fratres reficiuntur: ad quam quidem penam condemnamus ex nunc contra facientes.</p>
                    <p>Quam penam si non inchoauerit infra mensem, postquam semel monitus fuerit, ut supra, et inchoatam compleat, ut debet: ex nunc ipso facto excommunicatus existat: et nihilo minus contra facientes priuati sint ipso iure priuilegiis et fauoribus huius concilii, et omnium aliorum prouincialium conciliorum: cum non sit miles reputandus, qui stigmata non habet, et frustra legis imploret auxilium qui committit in legem.</p>
                </div>
                <div>
                    <head>Capitulum 11</head>
                    <p>Cum expediat Christi ancillas, que se claustralibus ergastulis seu monasteriis dedicarunt, a conuersacione hominum esse semotas: statuimus, precipimus et mandamus, quatenus ad ipsa ergastula seu monasteria nullus uir accedat, sine petita licencia et obtenta sui episcopi.</p>
                    <p>Si quis autem contra fecerit, penam uiginti solidorum incurrat ipso facto; eciamsi non intret intra claustrum monialibus tantummodo deputatum: quam penam si non soluerit infra mensem postquam ad monasterium monialium accessum habuerit, excommunicatus ipso facto existat.</p>
                    <p>Si uero fuerit religiosus, per mensem ieiunet in pane et aqua bis in hebdomada, publice comedendo coram fratribus hora refeccionis communis.</p>
                    <p>Quod si penitenciam predictam non inchoauerit infra mensem, postquam ad monasterium monialium accessum habuerit, uel inchoatam, ut premissum est, non compleat: eo ipso excommunicatus existat; et nihilo minus ad dictum ieiunium teneatur.</p>
                    <p>Si autem intra claustrum seu locum monialibus deputatum intrauerit, sit ipso facto excommunicatus; monialis uero, que exierit claustrum, seu locum ei specialiter deputatum, sine licencia habita et obtenta sui episcopi, licet clausuram sui monasterii non exierit, per mensem carceri deputetur, in quo de commisso penitenciam agat.</p>
                    <p>Si autem clausuram ipsam exierit monasterii, pene predicte subiaceat, et tamdiu plus in carcere remaneat, quamdiu stetit extra monasterium: et nihilo minus in hoc casu, perpetuo sit ultima semper in choro, nullamque cum aliis habeat in capitulo uocem.</p>
                </div>
                <div>
                    <head>Capitulum 12</head>
                    <p>Cum sepe in non matura etate constituti, per cupiditatem et auariciam parentum suorum, dignitates, officia, beneficia, uel prebendas, ad que minus sunt idonei, nonnumquam de facto adipiscantur: statuimus, quod si quis infra etatem sexdecim annorum constitutus, ex dispensacione sedis apostolice fuerit beneficium adeptus, quod requirat sacerdotalem, uel sacrum ordinem, aut eciam prebendam in ecclesia cathedrali prouincie Rauennatis, nisi cum attigerit sextumdecimum annum etatis [1] se fecerit ad subdiaconatum promoueri infra annum, et alias postea promoueatur secundum etatem, prout requirit onus ipsius beneficii, ex nunc ipso beneficio seu prebenda huiusmodi sit priuatus.</p>
                    <p>Adulti uero, secundum iura et onera beneficiorum huiusmodi, postquam fuerint huiusmodi beneficia, aut in ecclesiis cathedralibus prebendas adepti, sub pena et priuacione consimili quam citius commode poterunt, uel saltem infra annum, ad ordines ipsos studeant promoueri: alioquin eos, ut supra, beneficiis huiusmodi priuamus et prebendis.</p>
                </div>
                <div>
                    <head>Capitulum 13</head>
                    <p>Cum nonnulli religiosi et seculares clerici imprudenter ad sacerdotium se faciant promoueri, post promocionem huiusmodi Missas celebrare, ac alias sacerdotale officium exercere non curantes, nec animaduertentes, quod quemadmodum quotidie pro populi peccato, ita et pro suo debet offerre sacerdos, et quod hic sit panis, quem Deus quotidie peti et ministrari mandauit; nec considerantes, quod in oblacione sacre hostie non tantum id, quod cum fide et deuocione petitur, immo beneficia conceduntur ampliora, sicuti in oblacione Abel, Abrahe et Zacharie patet, sacerdotale sic ministerium uilipendere uidentur, non absque plurium scandalo, et in detrimentum animarum suarum: ideo presentis concilii auctoritate et approbacione statuimus, quod si aliquis iam promotus sit ad sacerdotium, aut in futurum quemquam promoueri contigerit, a die sue promocionis, aut a die publicate huius constitucionis, infra tres menses celebrare debeat primam Missam, et deinde, prout poterit, Missarum solemnia frequentare, uel saltem semel in anno; alioquin beneficiis omnibus que obtinet in prouincia Rauenn. sit eo ipso priuatus, si secularis est; religiosus uero ex tunc sit ineligibilis actiue et passiue, et ultimus in choro et in refectorio habeatur.</p>
                    <p>Quoniam omnis sapiencia a Domino Deo est petenda, et in bonis et benediccione iustorum exaltatur ecclesia: statuimus, quod quibuslibet diebus Mercurii uel Iouis dicatur specialis collecta in Missa pro studentibus, ut uasa ipsorum recipiant manna, hoc est sapienciam sanctam.</p>
                    <p>Collecta autem sit: Deus qui per coeternam: uel sit de Spiritu sancto, cum sua secreta, et postcommunione.</p>
                    <p>Ad hec, eodem approbante concilio, monemus, mandamus, ac statuimus, quod durante uacacione presenti Romane sancte ecclesie, in singulis ecclesiis cathedralibus, qualibet die, et in aliis ecclesiis collegiatis uel conuentualibus, saltem semel in septimana, ad hoc ut Deus prouideat ecclesie sue sancte de pastore secundum cor suum, una Missa celebretur seu dicatur in honorem beate Uirginis, de Spiritu sancto, uel de Trinitate.</p>
                </div>
                <div>
                    <head>Capitulum 14</head>
                    <p>Quia damnabile est, iis presertim ad quos spectat ex officii debito baptizare, formam sacramenti baptismatis ignorare, atque aliis periculosum: propterea, ut ipsius baptismi substancialia uerba nota sint, ipsa in presenti concilio duximus exprimenda.</p>
                    <p>Et sunt ista, prout a Saluatore traduntur: Ego te baptizo in nomine Patris, et Filii, et Spiritus sancti.</p>
                    <p>Et ne quis ea possit deinceps ignorare, mandamus quod quilibet rector, seu sacerdos, suum populum debeat et teneatur ter saltem in anno instruere in predictis, uidelicet in octaua Epiphanie Domini, in sabbato sancto Pasche, et in sabbato Pentecostes.</p>
                </div>
                <div>
                    <head>Capitulum 15</head>
                    <p>Quoniam deuocio et pulcritudo demonstratur in uniformitate ecclesie, que sub specie unius columbe describitur, et in confessionibus que fiunt publice in introitu Misse, et alias, uarii perfunctorie et diuersimode confitentur: statuimus, et de cetero obseruari precipimus, per totam prouinciam Rauennatem confessiones huiusmodi fieri sub hac forma: Confiteor Deo omnipotenti, beate Marie uirgini, beato Micheli archangelo, beato Ioanni Baptiste, sanctis apostolis Petro et Paulo, et omnibus sanctis.</p>
                </div>
                <div>
                    <head>Capitulum 16</head>
                    <p>Cum certo certius sit, quod Deus propter oracionum instanciam, ieiuniorum obseruanciam, et eleemosinarum largicionem, maxime sua beneficia elargitur: etsi quolibet tempore sit pietatis operibus indulgendum, seruentius tamen hec fieri debent tempore conciliorum: quo scilicet tempore nos oportet quelibet Dei beneficia, graciam et misericordiam, et in agendis direccionem, instantius atque deuotius implorare.</p>
                    <p>Ut igitur ad impetrandum et obtinendum predicta melius dispositi inueniantur fideles: statuimus, quod quotiescumque prouinciale concilium conuocari contigerit, omnes et singuli ad predictum concilium conuocati, per tres dies ante ipsius incepcionem, seu primam sessionem, plus tunc solito oracionibus et eleemosinis insistentes, omnibus diebus debeant ieiunare.</p>
                    <p>Ceteros uero clericos et laicos de prouincia nostra, ad predictas oraciones, eleemosinas, et ieiunia, sicut possumus, exhortamur in Domino Iesu Christo.</p>
                    <p>Nihilo minus uenerabiles patres suffraganei per se alios hortentur ad predicta pietatis opera, hortarique faciant suos subditos, et induci.</p>
                </div>
                <div>
                    <head>Capitulum 17</head>
                    <p>Ad reprimendum maliciam, ambicionem et auariciam peruersorum, et maxime communitatum seu uniuersitatum, et earumdem officialium, ac potentum aliorum, qui ecclesias, prelatos, et ecclesiasticas personas, frequenter grauare presumunt: auctoritate presentis concilii monemus, et sub pena excommunicacionis precipimus, ac districtius prohibemus, quod nulla uniuersitas, nullus capitaneus, rector, uicarius, seu officialis, quocumque nomine censeatur, aut consiliarius, seu alia quecumque persona, cuiuscumque status, gradus, et condicionis existat, de cetero audeat uel presumat bona mobilia, uel se mouencia, redditus uel prouentus ecclesiarum, prelatorum, inuadere, occupare, rapere, predari uel tollere quoquo modo, pretextu, uel quesito colore, per se, alium, seu alios.</p>
                    <p>Et qui contra fecerit, nisi infra decem dies emendauerit cum effectu, ab omnibus sacramentis ecclesiasticis sit ipso facto exclusus, usque ad satisfaccionem debitam et condignam.</p>
                    <p>Et si dictam exclusionis penam animo indurato per mensem duxerit in contemptum sustinere, non satisfaciendo plenarie de subtractis et acceptis: si communitas uel uniuersitas fuerit, eo ipso ecclesiastico ciuitas, castrum uel villa ipsorum subiaceat interdicto; si singularis sit persona, sentenciam excommunicacionis incurrat, a qua nullatenus possit absolui, nisi predictas ecclesias, prelatos et ecclesiasticas personas, quas in predictis grauauerit, indemnes reddiderit cum effectu, et alias satisfecerit de temeritate et contemptu, ad arbitrium ordinarii loci, seu officialis eiusdem.</p>
                    <p>Et si predictas sentencias et penas iterum per mensem animo sustinuerit indurato: ipsum et ipsos statuimus et decernimus incurrere penas impositas, et promulgatas in alio concilio prouinciali proxime per nos celebrato Rauenne, contra inuasores bonorum immobilium ecclesiarum.</p>
                    <p>Quas siquidem sentencias et penas, ad requisicionem ordinarii loci, uel eiusdem officialis, teneantur comprouinciales denunciare, seu denunciari facere, et seruari per ciuitates et dioceses eisdem commissas, sicut predicto ordinario requirenti, uel officiali ipsius uidebitur expedire.</p>
                </div>
                <div>
                    <head>Capitulum 18</head>
                    <p>Sacro approbante concilio, hac irrefragabili sancimus, quod nullus religiosus uel secularis clericus, pretextu litterarum ueritate tacita obtentarum a sede apostolica uel legato ipsius, aut quouis alio titulo non canonico, uel quesito colore, dignitates, personatus, officia, uel beneficia quecumque ecclesiastica prouincie Rauennatis, ad mensam alicuius episcopi, monasterii, capituli, uel ecclesie pertinencia, hactenus occupata, seu in facto possessa, uel inuasa, detinere audeat, uel presumat, aut de cetero occupare, colore huiusmodi, in periculum animarum, et preiudicium alicuius.</p>
                    <p>Alioquin si sic dictas dignitates, personatus, officia, uel beneficia, seu ecclesias taliter occupatas detinere monitus contenderit, et eas uel ea non dimiserit, et libere relaxauerit cum effectu, cum fructibus inde perceptis, eisdem prelatis, ecclesiis, uel episcopatibus, monasteriis, uel capitulis, ad quos spectant: ex nunc auctoritate presentis concilii in occupatores et detentores eosdem excommunicacionis sentenciam proferimus, dictis nihilo minus beneficiis ecclesiasticis sentencialiter, in quantum de facto tenent, priuantes eosdem.</p>
                </div>
                <div>
                    <head>Capitulum 19</head>
                    <p>Quoniam ex sententiis interdicti non est dubium multa oriri scandala, ex quibus non solum sepe puniuntur insontes, immo excrescit indeuocio populi, pullulant hereses, ac ecclesiis et ecclesiasticis personis, sine culpa earum, debita subtrahuntur obsequia, propterea non debent sine urgenti necessitate proferri: et ideo statuimus, et districtius prohibemus, ne pro causis mere pecuniariis huiusmodi sententie interdicti de cetero proferantur, et si prolate fuerint, eas decernimus non tenere, et hoc nisi uniuersitas deliquisset, aut per tres menses sustinuisset contumaciam, inobedienciam, uel rebellionem suorum rectorum, uel officialium quorumcumque, qui ob contemptum uel delictum ipsorum forent excommunicati.</p>
                </div>
                <div>
                    <head>Capitulum 20</head>
                    <p>Quia propter potentium importunitatem, nos et alii prouinciales episcopi nonnullis personis religiosis concessimus, ut indulgencias, quando predicarent, uel alias, possent annunciare: et aliquando nonnulli talium ex priuilegiis que asserunt, ordinibus, uel locis suis, seu personis propriis a sede apostolica, uel a prelatis concessa, annuncient indulgencias ampliores quam sit ordinariis ipsis a iure scripto permissum, ac per hoc apud populos pontificalis auctoritas et potestas minui quodammodo et uilescere uideatur: ideo auctoritate presentis concilii talis concessiones de indulgentiis annunciandis factas a nobis, et a comprouincialibus ceteris, reuocamus omnino, ac eisdem uti de cetero sic reuocatis, aut de cetero sic concedi penitus prohibemus.</p>
                </div>
                <div>
                    <head>Footnotes</head>
                    <p>[1] (cum attigerit sextumdecimum annum etatis) in round brackets</p>
                </div>
            </div>
        </body>
    </text>
</root>
