<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Lavaur</title>
                <recordID>0369</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1368-06-06</origDate>
                <dateNotes/>
                <origPlace>Lavaur</origPlace>
                <diocese/>
                <province>Narbonne, Toulouse, Auch</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 369</p>
                <p>Year: 1368</p>
                <p>Month: 6</p>
                <p>Day: 6</p>
                <p>Circa: None</p>
                <p>DatingNotes: May 18 - June 6</p>
                <p>Place: Lavaur</p>
                <p>Diocese: None</p>
                <p>Province: Narbonne, Toulouse, Auch</p>
                <p>CountryModern: France</p>
                <p>Latitude: 43.699722</p>
                <p>Longitude: 1.819722</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 26, col 473-548</p>
                <p>EditionOther: Concilia Galliae Narbonensis, ed Baluze, pp124-298</p>
                <p>SourceNotes: Baluze: https://books.google.com/books?id=SsLREE1fIegC</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine Domini nostri Iesu Christi.</p>
                    <p>Amen.</p>
                    <p>Ad futuram rei memoriam.</p>
                    <p>In coherentibus sibi propinquitate locali archiepiscopatibus seu prouinciis, solemnium communio statutorum decenter inducitur, opportune quoque ac utiliter custoditur.</p>
                    <p>Honestati namque congruum esse dinscitur, ut sicut prouincie ipse sunt eorumdem quodammodo confinium mutua confrontacione participes, sic earum incole in [1] legitimis obseruandis sint conformes.</p>
                    <p>Insuper si effectus utilitatis inspicitur, ex ipso paris discipline consorcio, dum multis una regiminis proponitur forma seu racio, quedam inter eos similiter uiuendi subsequitur habitudo; hincque procedunt facilius gubernacula presulum, et felicius proficit condicio subditorum.</p>
                    <p>Ea propter nos Petrus Narbon. et Gaffredus Tolosan. permissione Diuina archiepiscopi, et Philippus eadem permissione abbas Soricinii, uicarius generalis reuerendissimi in Christo patris domini Arnaldi Dei gracia archiepiscopi Auxitani, ad infrascripta specialem ac plenariam habens a prefato domino archiepiscopo Auxitano potestatem, illius summi pastoris atque rectoris instructi exemplo, qui, prout ex oraculo prophetici sermonis colligitur, habitare facit unius moris in domo, subditorum saluti prospicere, ac extirpatis uitiis uirtutes inserere, sanare languida, sana seruare, quantum Diuina clemencia nobis prestante conceditur, iuxta pastoralis commissi nobis officii debitum, cupientes: de infrascriptorum reuerendorum fratrum coepiscoporum et suffraganeorum nostrorum presentium, ac procuratorum suffraganeorum nostrarum prouinciarum absentium infrascriptorum, consilio et assensu; uidelicet nos P. Narbonensis archiepiscopus predictus, una cum reuerendis in Christo patribus dominis H. Biterrensi, I. Carcassonensi, A. Alectensi, et generalibus uicariis et procuratoribus dominorum, S. Agathensis, G. Magalonensis, A. Lodouensis, I. sancti Poncii Thomerarium, I. Nemausensis, B. Uticensis, et P. Elnensis, eadem gracia episcoporum suffraganeorumque nostrorum, ad hoc idoneis et personaliter constitutis: nosque Gaffredus Tolosanus archiepiscopus predictus, una cum reuerendis in Christo patribus, dominis, R. Uaurensi, G. Appamiarum, et G. Lumbariensi, Dei gracia episcopis, et generalibus uicariis et procuratoribus Dominorum A. patriarche et administratoris ecclesie Montisalbanensis, P. Riuensis, P. sancti Papuli, et P. Mirapicensis, gracia eciam predicta episcoporum, suffraganeorum nostrorum, ad infrascripta legitime constitutis: nosque eciam Philippus Abbas Soricinii, uicarius generalis reuerendissimi in Christo patris domini Arnaldi Auxitani archiepiscopi predicti una cum reuerendis in Christo patribus, dominis, B. Conuenarum, B. Taruiensi, G. Uasatensi, P. Olorensi, et Oddo Lascurrensi, Diuina gracia episcopis, et generalibus uicariis et procuratoribus dominorum I. Aquensis, P. Lectorensis, P. Coseranensis, E. Baionensis, et I. Adurensis, gracia predicta episcoporum, suffraganeorumque ecclesie Auxitane, ad infrascripta legitime constitutis et sufficienter comparentibus: in ecclesia cathedrali Uaurensi prouincie Tolosane, tam auctoritate et de mandato sancte sedis apostolice, quam nostra ordinaria, prouinciale concilium celebrantes, prorogata primo iurisdiccione de loco ad locum per nos P. Narbonensem et G. Tolosanum archiepiscopos ac Philippum abbatem Soricinii generalem uicarium domini A. archiepiscopi Auxitani supradictos, nostrosque suffraganeos, presentibus uicariis et procuratoribus supradictis hac uice consentientibus, ad honorem et laudem summe et unice Trinitatis, ac precelse et gloriosissime beate Marie Uirginis matris Dei, totiusque collegii supernorum, morum reformacionem, coercionem quoque ac correccionem excessuum ac eciam delictorum, et nostrarum et subditorum nostrorum animarum profectum, et statum ecclesiasticum salubriter conseruandum, illius inuocato presidio qui est mentium illustrator, sacro approbante concilio ad infrascripta edenda, seu eorum aliqua innouanda, reformanda, et declaranda, prout inferius continetur, duximus procedendum.</p>
                    <p>Ante omnia uerumtamen protestati, quod per huiusmodi subsequencia nostra statuta, alias racionabiliter edita in nostris prouinciis supradictis abrogare nequaquam intendimus, nec ipsis eciam derogare: nisi quatenus infrascriptis nostris statutis reperirentur contraria uel aduersa, seu per contrarietatem uel aliter obuiare.</p>
                </div>
                <div>
                    <head>Capitulum 1</head>
                    <p>De fide catholica, et ut laici de articulis fidei, et aliis ad capessendam eternam salutem necessariis, cum diligencia informentur.</p>
                    <p>QUoniam, sicut apostolica tradit auctoritas, sine fide impossibile est placere Deo: idcirco sine fide omnis hominis labor est uacuus.</p>
                    <p>Fides namque, ut Augustinus ait in libro de fide ad Petrum, est bonorum omnium fundamentum: fides est humane salutis initium: sine hac nemo potest ad filiorum Dei numerum pertinere: sine ipsa nec in hoc seculo quisquam graciam iustificacionis consequitur, nec in futuro uitam possidebit eternam.</p>
                    <p>Unde summopere iis quibus committitur Dominici gregis custodia uigilandum est, et maxime sollicitudine prouidendum, quatenus fides integra, sine ullo perfidie vicio, ab omnibus custodiatur sollicite.</p>
                    <p>Et est nobis eciam per consequens laborandum, ne in nostris prouinciis possit se abusus aliquis subrepere heretice falsitatis.</p>
                    <p>Ignorancia quippe legis Diuine, et impericia credendorum, qua turpiter propter nonnullorum ecclesiasticorum incuriam laici simplices inuoluuntur, et sacerdotes ministros uerbi, quibus incumbit alios de fide instruere, reprobacioni iustissimi Dei reddit obnoxios, iuxta illud Prophete testimonium: Quia tu scienciam repulisti, ideo ego repellam te, ne sacerdocio fungaris mihi: et ipsos subditos ad bonum facit ignauos et tepidos, et interdum tanquam incautos precipitat in diuersa pericula et errores.</p>
                    <p>Sic Dominus ipse conqueritur alibi in Scriptura dicens: Periit populus meus, quia non habuit scienciam.</p>
                    <p>Ut igitur tam perniciose ignorantie et in rectoribus et in subditis occurramus, et per nos ac per fratres nostros suffraganeos parari ualeat deinceps Domino plebs perfecta, atque in nostrarum prouinciarum ciuitatibus et diocesibus doctrina uigeat salutaris: in primis huius presentis concilii auctoritate statuimus, et nihilo minus sub pena excommunicacionis precipimus, quatenus uniuersi et singuli rectores ecclesiarum, in aliqua prouinciarum nostrarum consistentium, diebus Dominicis et festiuis in suam parochiam ex more ad Diuina conueniant, ipsos parochianos suos et subditos, sicut opportunum fuerit, et secundum graciam ac sufficienciam unicuique a Domino datam, de ipsius fidei nostre principiis siue articulis, de decem preceptis Diuine legis, de septem peccatis mortalibus, et si qua sunt alia quorum sit cognicio necessaria ad salutem, non simul quidem de omnibus, sed alternatim et seorsim prout tempus et locus et capacitas auditorum exigent, diligenter instruant et informent.</p>
                    <p>Id ipsum circa egrotos seu decumbentes seruari uolumus: ut si uidelicet per inquisicionem sacerdotum, quam fieri uolumus semper antequam eis sacra communio ministretur, ignorantes in premissis fuerint deprehensi, ibidem familiariter et peculiariter, precipue de articulis fidei, et de septem peccatis mortalibus, de quibus eos distincte confiteri necesse est, instruantur: ne forte, si cum ignorancia uincibili eorum que scire tenebatur, migret aliquis seu obeat, talem comprehendat Apostoli illa sentencia: Ignorans ignorabitur: id est, reprobabitur, cum pro tenebris ignorantie interioribus, quas propter negligenciam passus est in hoc mundo, in futuro examine in exteriores abissi tenebras detrudetur.</p>
                    <p>Si quis autem curatus seu rector hoc salubre statutum nostrum preterierit, seu implere et executare neglexerit, aut alias quocumque modo, temerario ausu eidem restiterit: cum de hoc legitime constiterit, ultra indignacionem Dei, quam profecto pro tali contemptu incurrerit, uolumus et iubemus ut per locorum ordinarios penis aliis, sicut plus aut minus meruerit, contemptor huiusmodi percellatur.</p>
                    <p>Sed et nos ipsi, cum ad aliquam ecclesiam nobis subiectam, gracia uisitandi, nos, ut est solitum, uenire contigerit: informacionem et inquisicionem diligentem de premissis facere intendimus; et id ipsum pari uoto fieri uolumus per nostros suffraganeos, cum eos consimiliter ecclesias sibi subditas contigerit uisitare.</p>
                    <p>Ut autem, sicut habemus in uotis seu desiderio, hec nostra sanccio et constitucio perpetuo ritu et comperentius obseruari ualeat et impleri, et ne uideamur nostris subditis imponere graue iugum: decreuimus, stilo pleno, breuiterque, atque dilucide tradere doctrinam quamdam et summam illorum in quibus uolumus, ut prediximus, plebes nobis subditas informari: ut ipsis rectoribus et curatis dicendorum tradatur per nos forma et regula, et eciam ut non sit necesse pro implendo hoc nostro statuto librorum numerositatem euoluere, cui breuitas per nos hic ex dictis doctorum et sanctorum collecta, offert quod queritur sine labore.</p>
                    <p>Comprehendimus ergo intencionem nostram sub certis limitibus: et sanctorum patrum uestigiis inherentes, pronunciamus unicuique fideli, postquam ad annos discrecionis peruenerit, fore necessarium ad salutem, nosse scilicet et inquirere quid sit sibi credendum, quid diligendum, quid expectandum.</p>
                    <p>Tria enim quedam sunt, ut tradit Augustinus, quibus Deus recte colitur, et per que ad Deum, uelut quibusdam mentis passibus, peruenitur: uidelicet fides, spes, caritas.</p>
                    <p>Per fidem dirigimur in credendo, per caritatem regulamur in amando, per spem in laboribus consolamur.</p>
                    <p>Primum itaque doctrinam tradimus de credendis, que sunt, articuli fidei, et ipsa sacramenta legis noue.</p>
                    <p>Nam in his duobus uidelicet et articulis, tota Christiane religionis et ecclesie uniuersalis structura fundatur.</p>
                    <p>Deinde loquemur de uirtutibus et uitiis eis oppositis; de donis et beatitudinibus, que prioribus correspondent.</p>
                    <p>Demum in explicacione preceptorum Decalogi, per que explicatur caritas, finiemus.</p>
                    <p>De iis omnibus ergo, propter rectores minus eruditos, aliqua in medium proferamus: et primum de fide, secundum cuius mensuram precipit Apostolus unicuique sapere.</p>
                    <p>Fides igitur uirtus quedam est, qua creduntur que non uidentur.</p>
                    <p>Nam cum Paulus dicat: Fides est substancia sperandarum rerum, argumentum non apparentium: hoc ueraciter dicitur credi, quod non ualet uideri.</p>
                    <p>Unde August. Credimus, inquit, ut cognoscamus; non cognoscimus, ut credamus.</p>
                    <p>Quid est enim fides, nisi credere quod non uides?</p>
                    <p>Neque tamen istud de omnibus intelligendum est, que non uidentur: sed de iis tantum que credere, ad religionem pertinet Christianam, siue que credenda Scriptura sacra proponit, et ecclesia catholica docet.</p>
                    <p>Uerum quia latitudinem sacre Scripture simplicibus, et in aliis studiis et negotiis occupatis, scire non erat possibile, ad quam tamen intelligendam, secundum plus et minus, pro differencia officiorum et statuum, superiores in ecclesia obligantur: idcirco, ut fides eorum que ab omnibus explicite, uel saltem pro magna parte, credi et cognosci oportet, haberetur in promptu, ipsi primi ecclesie fundatores apostoli, ipsa credenda, que in diuersis locis sacre Scripture sunt tradita et sparsa, collegerunt breuiter in unum locum.</p>
                    <p>Et ista colleccio, Apostolorum Symbolum appellatur.</p>
                    <p>Et distinxerunt in ipso quatuordecim articulos fidei: quorum septem sunt pertinentes ad Diuinitatem, alii septem ad Christi humanitatem.</p>
                    <p>Septem igitur sunt de Deo secundum se; et septem alii de Deo, racione humanitatis assumpte.</p>
                    <p>Qui omnes in istis quatuor uersibus continentur:</p>
                    <p>Unum crede Deum, Patrem, Filium, quoque Flamen,</p>
                    <p>Qui creat et recreat homines, quos saluificabit.</p>
                    <p>Conceptus, natus, passus, descendit ad ima,</p>
                    <p>Surgit, et ascendit, ueniet discernere cuncta.</p>
                    <p>Primus ergo articulus de pertinentibus ad Diuinitatem, est de unitate Diuine essentie.</p>
                    <p>Non enim sunt plures dii, sed unus est solum Deus.</p>
                    <p>Et ideo dicimus:</p>
                    <p>Credo in unum Deum.</p>
                    <p>Et hunc ipsum articulum insinuabat clara uoce ueteris legis exordium, ubi dicit:</p>
                    <p>Audi Isrel, Dominus Deus tuus unus est.</p>
                    <p>Tres sequentes articuli sunt de Diuinis personis.</p>
                    <p>Nam Christiana religio cum unitate Diuine essentie tres personas fatetur.</p>
                    <p>Est ergo articulus secundus de persona Patris: Patrem omnipotentem.</p>
                    <p>Tertius est de persona Filii: Et in Iesum Christum Filium eius.</p>
                    <p>Quartus de persona Spiritus sancti: Credo in Spiritum sanctum.</p>
                    <p>Tres sequentes sunt de effectibus ipsius Dei.</p>
                    <p>Est ergo quintus articulus de creacione omnium rerum:</p>
                    <p>Creatorem celi et terre.</p>
                    <p>Sextus est de effectu gratie, siue dono.</p>
                    <p>Propter quod dicitur:</p>
                    <p>Credo sanctam ecclesiam catholicam, communionem sanctorum, remissionem peccatorum.</p>
                    <p>Septimus est de effectu glorie:</p>
                    <p>Carnis resurreccionem, uitam eternam.</p>
                    <p>Articuli autem pertinentes ad naturam a filio Dei assumptam, sunt eciam septem.</p>
                    <p>Primus pertinet ad concepcionem ipsius Christi:</p>
                    <p>Conceptus est de Spiritu sancto.</p>
                    <p>Secundus ad natiuitatem:</p>
                    <p>Natus ex Maria uirgine.</p>
                    <p>Tertius ad passionem:</p>
                    <p>Passus sub Poncio Pilato, crucificus, mortuus, et sepultus.</p>
                    <p>Quartus ad descensum ad inferos:</p>
                    <p>Descendit ad inferos.</p>
                    <p>Quintus ad resurreccionem:</p>
                    <p>Tercia die resurrexit.</p>
                    <p>Sextus ad Ascensionem:</p>
                    <p>Ascendit ad celos, sedet ad dexteram Dei Patris.</p>
                    <p>Septimus est de aduentu ad iudicium:</p>
                    <p>Inde uenturus est iudicare uiuos et mortuos.</p>
                    <p>Aliqui tamen computant secundum numerum Apostolorum duodecim, qui istos fidei articulos distinxerunt: sed prima distinccio melior est, que accipitur secundum numerum credendorum.</p>
                    <p>Porro, quia in isto symbolo Apostolorum sunt quedam breuiter ualde exposita: ideo ad eius explanacionem symbolum Nicenum, quod diffusius de articulis predictis exequitur, additum est.</p>
                    <p>Et rursus quia in isto symbolo Niceno adhuc quedam implicite continentur, que propter insurgentes hereses oportuit amplius explicari: additum est symbolum Athanasii, quod incipit:</p>
                    <p>Quicumque uult saluus esse, etc.</p>
                    <p>Proinde symbolum Apostolorum silenter et secrete dicitur quotidie in Completorio, et in Prima: quia fuit editum tempore quo nondum erat fides catholica propalata.</p>
                    <p>Alia autem duo publice in diebus Dominicis et festiuis, quando maior ad ecclesiam congregatur populus, decantantur: quia fuere edita tempore fidei propalate.</p>
                    <p>Symbolum quidem Nicenum post euangelium cantatur in Missa, quasi euangelice fidei exposicio.</p>
                    <p>Symbolum Athanasii de mane solum cantatur in Prima: quia fuit editum tempore quo maxime fuerunt depulsa et detecta nox atra et tenebre heresum et errorum. licet autem ante aduentum Christi in uirginem, sufficeret laicis simplicibus de articulo Trinitatis et Incarnacionis habere fidem implicitam in fidem maiorum, et pro illo tempore sufficeret explicitam fidem habere quia Deus est, et quod credentibus in se remunerator est, quod semper eciam secundum Apostolum oportet credere omnem accedentem ad Dominum: isto tamen tempore gratie reuelate, tam maiores quam minores tenentur credere explicite Trinitatis articulum, et Incarnacionis misterium, et aliorum articulorum de quibus dictum est, precipue eorum de quibus in ecclesia communiter solemnizatur, et qui publice proponuntur; sicut sunt articulus Passionis, Resurreccionis, et huiusmodi.</p>
                    <p>Et hoc intelligimus quantum ad ipsorum articulorum substanciam, secundum quam homo ipsos articulos distincte cognoscit: non quantum ad ea difficilia que continentur in articulis, et vim ueritatis ipsorum, per quam possunt ab hereticorum impugnacione defendi.</p>
                    <p>Nam quantum ad talia, sufficit simplicibus de omnibus articulis habere fidem implicitam, id est, in talibus credere quod credit ecclesia.</p>
                    <p>Et ita accipienda uidentur uerba quorumdam magistrorum loquentium de materia ista.</p>
                    <p>Maiores autem istam explicacionem totaliter in via ista scire non possunt.</p>
                    <p>Tenetur tamen unusquique tantum scire, quantum pertinet ad officium suum.</p>
                    <p>Post articulorum doctrinam, consequens est de sacramentis noue legis tractare.</p>
                    <p>Est autem sacramentum, inuisibilis gratie uisibilis forma: ita ut eius imaginem gerat, et causa existat.</p>
                    <p>Fuerunt autem sacramenta aliqua necessaria semper humano generi, postquam incurrit peccati morbum: non quia sine sacramentis Deus hominem sanare non posset, sed quia per illa magis congrue fit hominis reparacio.</p>
                    <p>Quod sic patet.</p>
                    <p>Humanum enim genus, ex quo primus homo peccauit, circa sensibilia corruptum fuit; quantum ad cognicionem, quia, circa ista sensibilia, humana mens implicita, in Dei cognicionem surgere non ualebat; item quantum ad affeccionem, quia eis, quasi summis bonis, Deo postposito, inherebat; quantum ad acciones, quia eis inordinatissime utebatur.</p>
                    <p>Necessarium ergo fuit ad peccatorum curacionem, ut homo ex sensibilibus in spiritualia cognoscenda proficeret, contra primum; et ut effectum, quem circa illa habebat, in Deum referret, contra secundum; et eis ordinate et secundum Diuinam institucionem uteretur, contra tertium.</p>
                    <p>Proinde necessaria erat sacramentorum institucio: et propter erudicionem, dum homo in ipsis per id quod foris uisibili specie cernitur, ad inuisibilem uirtutem agnoscendam, que intus est, eruditur, quantum ad primum: et propter humiliacionem, dum homo in sacramentis, rebus sensibilibus, que natura infra ipsum sunt, ex precepto creatoris, subiicitur, quantum ad secundum: et propter exercitacionem, dum in sacramentis homo circa signa sensibilia in Dei honorem occupatur, quantum ad tertium.</p>
                    <p>Igitur, ex quo fuit morbus peccati, sacramentorum fuit necessaria medicina.</p>
                    <p>Omittendo autem ad presens sacramenta antiqua atque legalia, que cessauerunt adueniente Christo, sicut umbra adueniente Sole recedit: de solis sacramentis legis noue loquamur, que sunt septem: Baptismus, Confirmacio, Eucharistia, Penitencia, Unccio extrema, Ordo, Coniugium.</p>
                    <p>Baptismus, esse dicitur sacramentum fidei; Extrema unccio, spei; Eucharistia, caritatis; Ordo, prudentie; Penitencia, iustitie; Matrimonium, temperantie; Confirmacio, fortitudinis.</p>
                    <p>Baptismus est directe contra culpam originalem, Penitencia contra culpam actualem mortalem, Extrema unccio contra culpam uenialem, Ordo contra ignoranciam, Matrimonium contra concupiscenciam, Eucharistia contra maliciam, Confirmacio contra infirmitatem.</p>
                    <p>Nil ergo aliud est sacramentum, quam illud in quo, sub tegumento rerum uisibilium, Diuina uirtus salutem nostram secretius operatur.</p>
                    <p>Porro sacramenta instituere, que ex sui institucione et sanctificacione contineant inuisibilem graciam, competit soli Christo: qui solus potestatem excellentie sibi retinuit, potestatem ministerii Apostolis et ceteris succedentibus dedit.</p>
                    <p>Que igitur instituta sunt ab Apostolis et successoribus eorumdem, ut benediccio aque et panis, consecraciones uirginum et altarium, et cetera huiusmodi: non sacramenta proprie, sed sacramentalia dici debent.</p>
                    <p>Omnia ergo sacramenta noue legis Christus per semetipsum immediate instituit.</p>
                    <p>Aliqua tamen, precipue Confirmacionem, et Extremam unccionem, per Apostolos promulgauit: sicut de Confirmacione patet in Actibus Apostolorum XIX. capitulo, et de Extrema unccione, Iacobi quinto.</p>
                    <p>In iis sacramantis quedam fiunt ad decorem et solemnitatem sacramenti, quedam uero pertinent ad sacramenti substanciam.</p>
                    <p>De substancia cuiuslibet sacramenti sunt, forma uerborum prescripta, certa materia, et minister.</p>
                    <p>Uerbi gracia, materia baptismi est aqua elementaris; forma, Ego baptizo te in nomine Patris, etc.</p>
                    <p>Minister est sacerdos aut alius in necessitate baptizans.</p>
                    <p>Horum sacramentorum, Matrimonium et Ordo, sunt uoluntatis.</p>
                    <p>Alia sunt necessitatis, ut suscipiantur aliquando, uel in re, uel in uoto.</p>
                    <p>Precipue autem Baptismus est necessarius omnibus, et paruulis et adultis, ex quo fuit a Domino institutus, et alia contra peccatum originale remedia cessarunt.</p>
                    <p>Est enim Baptismus contra uulnus originale: sine quo, secundum sanctos, in filiis hominum nemo unquam conceptus est, preter Christum.</p>
                    <p>Penitencia uero iis est necessaria, qui per aliquod mortale peccatum uestem innocentie, quam in Baptismo acceperant, amiserunt: et ob hoc secunda post naufragium tabula appellatur.</p>
                    <p>Si eciam aliquis, cum opportunum et congruum est, uel propter ordinacionem ecclesie, uel propter periculum mortis, omitteret Eucharistiam, Confirmacionem, aut Extremam unccionem suscipere; nec defectus ministri, aut alius necessitatis articulus, sed contemptus religionis solum, ista sacramenta excluderet: non dubium, quin talis contemptus induceret grauem culpam.</p>
                    <p>Necessarium ergo, ut diximus, est cuilibet adulto, ista sacramenta aliquando in uita sua suscipere, uel in re, uel in uoto.</p>
                    <p>Horum eciam sacramentorum aliqua sunt, que in eodem homine iterari non debent; scilicet Baptismus, Confirmacio, Ordo: alia possunt iterari.</p>
                    <p>Prohibemus autem districte, ut nullus cum remorsu peccati mortalis sacramentum quodcumque presumat suscipere, aut eciam ministrare.</p>
                    <p>Ueremur enim, ne propter hunc abusum, quo polluti et indigni ad sacra passim istis temporibus nouissimis plures accedunt, clades multas Deus iudex Iustus in naciones Christianorum immittat.</p>
                    <p>Proinde dicit Deus ad antiquos legis illius Mosaice sacerdotes:</p>
                    <p>Sancti estote, quoniam ego sanctus sum.</p>
                    <p>Et rursus:</p>
                    <p>Sacerdotes qui accedunt ad Deum, sanctificentur, ne percuciat eos.</p>
                    <p>Postquam de articulis fidei et sacramentis disseruimus: de uirtutibus theologicis et moralibus est loquendum.</p>
                    <p>Uirtutes theologicas Paulus apostolus tres enumerat.</p>
                    <p>Sunt autem, spes, fides, caritas.</p>
                    <p>Uirtutes morales, que cardinales dicuntur, sunt quatuor: de quibus philosophi gentium multa subtilia et utilia satis dixerunt.</p>
                    <p>Sunt autem, iusticia, fortitudo, prudencia, temperencia.</p>
                    <p>Iusticia, secundum Augustinum, est in subueniendo miseris, prudencia consistit in precauendis insidiis, fortitudo in perferendis molestiis, temperancia in coercendis delectacionibus prauis.</p>
                    <p>Cuilibet harum uirtutum, sequendo eruditos quosdam, eciam fidei nostre homines, partes has assignauimus.</p>
                    <p>Species quidem iustitie, siue partes, sunt iste: religio, pietas, gracia, uindicacio, obseruancia, ueritas.</p>
                    <p>Uel si magis libet sic dici, partes iustitie sunt, obedientie respectu superioris, disciplina respectu inferioris, equitas respectu premii, fides et ueritas respectu omnium.</p>
                    <p>Partes fortitudinis iste sunt: magnificencia, fiducia, patiencia, perseuerancia.</p>
                    <p>Prudencia distribuitur in memoriam preteritorum, et intelligenciam presentium, et prouidenciam futurorum.</p>
                    <p>Porro partes temperantie sunt, castitas, et sobrietas.</p>
                    <p>Castitas refrenat delectaciones que sunt secundum tactum.</p>
                    <p>Qua uirtute nihil in ecclesiasticis uiris preclarius fulget.</p>
                    <p>Ipsa enim sola cum fiducia Deo potest animas presentare.</p>
                    <p>Sobrietas restringit delectaciones que sunt secundum gestum.</p>
                    <p>Quia igitur actus harum uirtutum, quas diximus, siue ipsarum opera, huic mortali uite sunt necessaria, utpote quia per ipsas in presenti bene et recte uiuitur, et in futuro eterne uite brauium possidetur: ideo eciam, per rectores et alios uerbi Diuini ministros, uolumus in ecclesiis nostrarum prouinciarum de iis laicos commoneri, et ad hec opera uirtuosa congruis induccionibus inuitari.</p>
                    <p>Sicut autem dicte uirtutes perficiunt hominem, ut in humanis humano modo, id est racionali, se habeat; ne, sequendo scilicet abrupta uiciorum, a dignitate humane nature decidens, bestialiter uiuat: ita dona Spiritus sancti ad bene operandum perficiunt hominem supra homines, id est, modo quodam Diuino, et supra humanum gradum.</p>
                    <p>Hec dona, iuxta sacras Scripturas, consimiliter septem esse asserimus, quasi septem sanctificaciones fidelium mentium: que Isaias Propheta ostendens ea fuisse in Christo, enumerat in hunc modum:</p>
                    <p>Egredietur uirga de radice Iesse, et flos de radice eius ascendet, et requiescet super eum spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini.</p>
                    <p>Quamquam enim unus sit Spiritus Domini, qui est cum Patre et Filio unus consubstancialiter Deus, quasi aliquod eorum flamen: multi tamen sunt spiritualium donorum meatus, quibus Spiritus ipse sanctus omnem supereminens creaturam, mentis nostre arcana uegetat et infundit.</p>
                    <p>Quocirca alma mater ecclesia, horum donorum semper fecunda spirituali pinguedine, in hymno quem in eiusdem Spiritus sancti honorem concrepat, inter cetera, hec septem dona in ipsum refert, cum dicit:</p>
                    <p>Tu septiformis munere, dextre Dei, etc.</p>
                    <p>Dicimus autem et credimus, hec septem dona communiter a tota profluere Trinitate.</p>
                    <p>Indiuisa quippe sunt opera Trinitatis ad extra.</p>
                    <p>Uerum consuetudo est sacri eloquii, interdum appropriare uni persone, quod proprie et uerissime dicitur de utraque: sicut Patri attribuitur potencia, Filio sapiencia, bonitas Spiritui sancto.</p>
                    <p>Et tamen una et indiuisibilis est potencia, et sapiencia, et bonitas in iis tribus; sicut una Deitas, una essencia, et natura.</p>
                    <p>Quemadmodum autem, sicut superius assignauimus, septem sacramentis correspondent septem uirtutes, tres theologice, et quatuor cardinales; et rursus septem dona, septem uirtutibus: ita septem donis correspondent septem peticiones oracionis Dominice: quarum tres prime sunt, quibus eterna poscimus: quatuor ultime sunt, quibus ea petuntur, que tantum sunt in hac uita.</p>
                    <p>Et ita in illis continentur omnia bona homini necessaria.</p>
                    <p>Iis eciam septem peticionibus septem ille beatitudines, de quibus loquitur Saluator in Euangelio, adaptantur: ubi pauperes spiritu, mites, esurientes et sitientes iusticiam, misericordes et mundicordes, pacificos et lugentes, beatos esse astruit et affirmat.</p>
                    <p>Demum quoniam, sicut dicit Scriptura, bonorum laborum gloriosus est fructus, nec sunt labores aliqui digniores, quam qui in donorum spiritualium agro latissimo exercentur: eapropter istis septem donis illi fructus honestissimi congruunt, quos distinguit ad Galatas scribens Apostolus in iis uerbis:</p>
                    <p>Fructus autem spiritus est, caritas, gaudium, pax, patiencia, longanimitas, benignitas, bonitas, mansuetudo, fides, modestia, continencia, castitas.</p>
                    <p>Uerum quia eidem dono, habenti plures fructus respondent: ideo non sunt tot dona, quot fructus.</p>
                    <p>Ceterum, quoniam ex dono unico pietatis proficisci uidentur illa pietatis officia, quibus defectibus proximi subuenimus, et opera misericordie appellantur: congruum iudicamus, ad erudicionem simpliciorum, de iis eciam non preterire.</p>
                    <p>Assignantur autem in sacro canone septem corporales huiusmodi eleemosine, et septem spirituales.</p>
                    <p>Per illas quidem, proximorum defectibus corporalibus; per alias, defectibus spiritualibus subuenitur.</p>
                    <p>Septem corporales eleemosine sunt isto uersu contente:</p>
                    <p>Uisito, poto, cibo, redimo, tego, colligo, condo.</p>
                    <p>Uisito, scilicet infirmum.</p>
                    <p>Poto, scilicet sitientem.</p>
                    <p>Cibo, scilicet esurientem.</p>
                    <p>Redimo, scilicet incarceratum.</p>
                    <p>Tego, scilicet nudum.</p>
                    <p>Colligo, id est, recolligo, siue recipio hospitem.</p>
                    <p>Condo, id est, sepelio mortuum.</p>
                    <p>Et licet Dominus in euangelio, ubi misericordie opera commemorat, quibus homo a damnacione et audicione mala in die iudicii liberatur, et regnum ecclesie meretur, non computet mortui sepulturam: tamen in aliis Scripture locis, talis eleemosina commendatur.</p>
                    <p>At uero eleemosine spirituales continentur hoc uersu:</p>
                    <p>Consule, castiga, solare, remitte, fer, ora.</p>
                    <p>Consule, id est, doce ignorantem, et dirige dubitantem.</p>
                    <p>Unde in hoc duplex spiritualis eleemosina intelligitur, doctrina, et consilium.</p>
                    <p>Castiga delinquentem.</p>
                    <p>Solare, id est, consolare tristem.</p>
                    <p>Remitte delinquentibus in te.</p>
                    <p>Fer, id est, porta infirmitates et grauamina aliorum.</p>
                    <p>Ora pro omnibus.</p>
                    <p>Adhuc septem dona Spiritus sancti non solum in nobis omnia illa septenaria uirtutum, beatitudinem, peticionum, priorum operum exigunt, uel efficiunt; quin eciam septem spiritibus immundis, id est, septem uitiis capitalibus aduersantur.</p>
                    <p>Uerbi gracia.</p>
                    <p>Quippe contra superbiam timor est, qui ad humilitatem inclinat.</p>
                    <p>Contra inuidiam, que nescit proximo compati, donum militat pietatis.</p>
                    <p>Contra auariciam aciem instruit donum scientie: cuius est bene conuersari cum hominibus, unicuique quod suum est reddendo, quod auaritie opponitur.</p>
                    <p>Contra acediam fortitudo decertat.</p>
                    <p>Contra iram, que agit precipitanter omnia, est donum consilii.</p>
                    <p>Contra gulam, que intellectum hebetat, donum est intellectus.</p>
                    <p>Contra luxuriam, donum est sapientie, nam gustato spiritu, desipit omnis caro.</p>
                    <p>Ex quibus liquet septem esse peccata mortalia principalia: que sunt, superbia, auaricia, luxuria, inuidia, gula, ira, acedia.</p>
                    <p>Comies siue filie superbie sunt, seuicia, inobediencia, impatiencia, imprudencia, secularis pompa, inanis gloria, iactancia, hipocrisis, nouitatum presumpcio.</p>
                    <p>Comites auaritie, que radix omnium malorum est, sunt, rapacitas, tenacitas, contemptus fidei, prodicio, fallacia, fraus, periurium, inquietudo, et contra misericordiam cordis obduracio.</p>
                    <p>Luxurie comites sunt, uentris ingluuies, uestis et lecti mollities, somni resolucio, coitus delectacio, coecitas mentis, inconsideracio, inconstancia, precipitacio, amor sui, odium Dei, affectus presentis seculi, disperacio futuri.</p>
                    <p>De ira procedunt, audacia, faciei mutacio, imprudencia, iniusticia, lites, contumelie, blasphemie, terror, clamor, et indignacio.</p>
                    <p>De gula procedunt, inepta leticia, scurrilitas, immundicia, multiloquium, hebetudo sensuum.</p>
                    <p>De inuidia ueniunt, dolor de bono alterius, gaudium de malo, siue affliccio in prosperis proximi, exultacio in aduersis.</p>
                    <p>Acedia, que est quoddam tedium boni, habet comites, ignauiam scilicet et torporem de omni mortali peccato.</p>
                    <p>Quod tenetur memoria, necessarium est corde confiteri: et ore, nisi articulus necessitatis confessorem excluderet, confiteri.</p>
                    <p>Neque enim confessor debet esse promptus ad facile iudicandum de aliquo quod sit mortale peccatum, nisi sit in dictis scripture uel sanctorum expressum.</p>
                    <p>Superest modo de preceptis Diuine legis eloqui.</p>
                    <p>Licet enim totam legem impleat caritas ipsa, qua Deum propter seipsum diligimus, et proximum propter Deum: tamen hec dileccio per decem precepta decalogi explicatur: que ita distribuuntur, ut prima tria pertineant ad Deum, scilicet ad cognicionem eius et reuerenciam, et dicuntur precepta prime tabule.</p>
                    <p>Reliqua septem dicuntur precepta secunde tabule, et pertinent ad proximum.</p>
                    <p>Preceptum primum itaque est: Non habebis Deos alienos: quo omnis infidelitas, omnis heresis, omnis supersticio prohibetur.</p>
                    <p>Secundum est Non assumes nomen Dei tui in uanum, quod est dicere, secundum litteram: Non iurabis pro nihilo nomen Dei.</p>
                    <p>Tertium uero est: Memento ut diem sabbati sanctifices: ubi precipitur diei Dominice et festiuitatum in ecclesia solemnium obseruancia.</p>
                    <p>Quartum est: Honora patrem tuum et matrem tuam.</p>
                    <p>Porro parentes sic honorandi sunt, ut eis reuerencia merita exhibeatur, et necessaria ministrentur.</p>
                    <p>Quintum est: Non occides: ubi, secundum litteram, actus homicidii prohibetur; secundum spiritum uero, omnis iniusta percussio, et uoluntas eciam occidendi.</p>
                    <p>Sextum est: Non mechaberis, id est, ne cuilibet miscearis, excepto federe matrimonii.</p>
                    <p>A parte enim, ut Augustinus ait, totum intelligitur.</p>
                    <p>Nomine igitur mechie, omnis illicitus concubitus, illorumque membrorum illegitimus usus, prohibitus debet intelligi.</p>
                    <p>Septimum preceptum est: Non furtum facies: ubi furti nomine intelligi uoluit omnem illicitam usurpacionem rei aliene; sicut sunt, furtum, usura, rapina, sacrilegium, et cetera huiusmodi Octauum est: Non loqueris contra proximum falsum testimonium: ubi crimen periuriosi mendacii et periurii prohibetur.</p>
                    <p>Nonum preceptum est: Non desiderabis uxorem proximi tui.</p>
                    <p>Decimum est: Non concupisces domum proximi tui, non seruum, non ancillam, etc.</p>
                    <p>Neque putet aliquis preceptum de non concupiscendis rebus proximi, unum esse cum eo quo dicitur, Non furaberis; et preceptum de non concupiscenda uxore, unum esse cum eo quo dicitur, Non mechaberis, nam in illis duobus preceptis, non furandi, et non mechandi, ipsa opera notata sunt, et prohibita.</p>
                    <p>In his uero extremis, concupiscencia tantum.</p>
                    <p>Hec decem precepta in his uersibus concludentur.</p>
                    <p>Unum cole Deum, nec iures uana per ipsum.</p>
                    <p>Sabbata sanctifices, et uenerare parentes.</p>
                    <p>Non sis occisor, fur, mechus, testis iniquus.</p>
                    <p>Uicinique torum, resque caueta suas.</p>
                    <p>Summa igitur huius doctrine, quam in hac constitucione nostra, pro simplicium erudicione, sacro dictante concilio, inferi fecimus et uoluimus, et quam frequenter relegere iubemus, et habere eciam penes se omnes nostrarum prouinciarum presbyteros et rectores, hec est.</p>
                    <p>Diximus enim, quod articuli fidei pertinentes ad deitatem, sunt septem.</p>
                    <p>Articuli pertinentes ad Christi humanitatem sunt septem.</p>
                    <p>Uirtutes theologice, cum cardinalibus, totidem.</p>
                    <p>Sacramenta ecclesie totidem.</p>
                    <p>Dona Spiritus sancti totidem.</p>
                    <p>Peticiones in Dominica oracione contente sunt totidem.</p>
                    <p>Beatitudines totidem.</p>
                    <p>Vicia capitalia totidem.</p>
                    <p>Precepta legis sunt decem.</p>
                    <p>In articulis fidei est, ut fideles ad petendum dona altissimi dirigantur, et illuminentur.</p>
                    <p>In precibus siue peticionibus est, ut dona hec impetrentur.</p>
                    <p>In uitando peccata, et implendo precepta est, ut beatitudines consequamur.</p>
                    <p>Hec sunt igitur, in quibus uolumus diligenter nostrarum prouinciarum populos informari, precipue in articulis fidei, peccatis mortalibus, et preceptis.</p>
                    <p>Hec omnia et singula cum omni ueneracione a laicis suscipienda precipimus, quibus non est permissum de quibuscumque ad fidem catholicam spectantibus disceptare.</p>
                    <p>Sicut autem uolumus rectores nostrarum prouinciarum atque diocesum huic doctrine et predicacioni insistere: ita ipsos, et cunctorum ordinum clericos, scholares, uel religiosos, per uiscera misericordie Domini nostri Iesu Christi, et quo possumus affectu paterno monemus, ut his maxime temporibus, quibus crebrescentibus cladibus guerrarum et pestilenciarum, et ceterarum aduersitatum, uicinum futuri iudicii diem timere possumus et debemus, non tam uerbo quam uita et operibus satagant predicare: exemplo illo commoniti, quo legimus, quoniam coepit Dominus primo facere, post docere.</p>
                    <p>Nam illos rectores ac ecclesiasticos uiros, quorum mala uita doctrine bone non consonat, sugillat ac reprobat Dominus in Euangelio.</p>
                    <p>De iis eciam beatus Gregorius ita scripsit:</p>
                    <p>Sunt nonnulli qui solerti cura Diuina precepta perscrutantur: sed que intelligendo penetrant, uiuendo conculcant.</p>
                    <p>Quia docent quod prius non opere, sed meditacione didicerant; et quod uerbis docent, moribus impugnant.</p>
                    <p>Sicque fit, ut cum pastor per abrupta graditur, in precipitium grex sequatur.</p>
                </div>
                <div>
                    <head>Capitulum 2</head>
                    <p>De pena uocatorum ad concilium prouinciale non comparentium.</p>
                    <p>Uerum quia quod omnes tangit, debet ab omnibus approbari: presentis concilii sanccione statuimus, ut episcopi omnes Narbonensis, Auxitanensis, Tolosanensis prouinciarum, de cetero ad sui metropolitani concilium ueniant, prout decet, nisi causa necessaria et urgentissima excusentur.</p>
                    <p>Et quicumque episcopus, ab archiepiscopo suo uocatus, huiusmodi constitucionis transgressor fuerit, ipso facto penam iuris incurrat.</p>
                </div>
                <div>
                    <head>Capitulum 3</head>
                    <p>De episcopis, qualiter procuratorem mittere debeant, si iuste fuerint prepediti.</p>
                    <p>Cum, testante Sapiencia sentencia, salus sit, ubi multa consilia, copiam sani consilii nequaquam coarctari expedit, sed extendi.</p>
                    <p>Idcirco sub uirtute sancte obedientie episcopis predictis iniungimus, ut cum ipsi episcopi uenire ad ipsa concilia personaliter fuerint legitime impediti, quo minus ad ea uenire non possint, procuratores constituant uiros discretos alios ab illis qui per eorum capitula, et capitula uersa uice alios ab illis, qui per episcopos fuerint constituti.</p>
                </div>
                <div>
                    <head>Capitulum 4</head>
                    <p>De ianitoribus concilii, ubi debeant permanere.</p>
                    <p>Item statuimus, quod quandocumque prouinciale concilium uel synodum infra aliquam dictarum prouinciarum celebrari contigerit, ianitores, aut quiuis alius officialis, quorum presencia in concilio uel synodo memoratis nequaquam necessaria seu opportuna existit, extra ianuam maneant.</p>
                </div>
                <div>
                    <head>Capitulum 5</head>
                    <p>Qualiter supplicans concilio, concilium exire debeat, quousque uocetur.</p>
                    <p>Item, quod si contigerit aliquem prelatum, seu canonicum cuiusuis metropolitane, cathedralis, aut collegialis ecclesiarum de dictis prouinciis, seu alium quemcumque, circa negotium aliquod ipsius ecclesie nobis supplicare, idem supplicans, supplicacione sua proposita, recedere ac exire de concilio teneatur, dum concilium deliberabit atque discurret super admittenda uel non admittenda peticione huiusmodi supplicantis.</p>
                </div>
                <div>
                    <head>Capitulum 6</head>
                    <p>De synodis, singulis annis celebrandis.</p>
                    <p>Ad memoriam reducentes statuta patrum, in quibus precipitur ut semel in anno per episcopos synodalia concilia celebrentur: sacro approbante concilio statuimus, ac in uirtute sancte obedientie suffraganeis nostris precipimus, ut singulis annis, per se, uel per idoneos uiros si ex causa necessaria fuerint impediti, dicta synodalia concilia habeant celebrare.</p>
                </div>
                <div>
                    <head>Capitulum 7</head>
                    <p>Qualiter abbates subditi, uocati ad synodum, uenire teneantur.</p>
                    <p>Cum non passim quilibet sint admittendi uel deputandi ad ardua, sed industria in talibus sit diligentius exquirenda: presentis auctoritate concilii duximus statuendum, ut archiepiscopi et episcopi, abbates eis subiectos ad synodos suas per censuram ecclesiasticam uenire compellant.</p>
                    <p>Uel si forsan legitimo impedimento detenti fuerint, quo minus personaliter ad illa accedere non possint: procuratores destinent ad talia expertos, idoneos, et discretos, et de eorum ordinibus sibi sufficientes existant.</p>
                </div>
                <div>
                    <head>Capitulum 8</head>
                    <p>Ut rectores curam animarum habentes ad synodum uenire teneantur.</p>
                    <p>Statuimus insuper, quod omnes clerici curam animarum habentes, ad synodum ueniant cathedralis ecclesie, in cuius ciuitate uel diocesi commorantur: occasione minus legitima uel consuetudine aliqua non obstante.</p>
                    <p>Alioquin per suos ordinarios, ad eorum arbitrium, pena debita castigentur.</p>
                </div>
                <div>
                    <head>Capitulum 9</head>
                    <p>De constitucionibus in concilio prouinciali alias editis, in synodis recitandis.</p>
                    <p>Item, quod annuatim in singulis ecclesiarum cathedralium dictarum prouinciarum nostrarum, in synodo, omnes constituciones huius concilii, et aliorum in dictis prouinciis hactenus celebratorum, que quidem constituciones nequaquam fuerint per hoc concilium reuocate, et quibus per concilium ipsum derogatum non sit, publice recitentur, ne quis per ignoranciam excusare se ualeat ab obseruancia earumdem.</p>
                </div>
                <div>
                    <head>Capitulum 10</head>
                    <p>De conseruatoribus et delegatis, abutentibus litteris domini nostri pape.</p>
                    <p>Statuimus, ut iudices, conseruatores, delegati, et subdelegati, qui scienter ad loca notorie distancia uel non insignia partes citare presumunt, quique auctoritate litterarum apostolicarum, contra aliquem, citando, uel alias, procedunt ad instanciam alicuius, nisi sibi constiterit illum, ad cuius instanciam procedunt, eum re uera, uel ipsius procuratorem esse, qui in litteris apostolicis huiusmodi continetur, sentenciam excommunicacionis incurrant ipso facto.</p>
                    <p>Si quis uero super rebus dotalibus litteras apostolicas impetrauerit, et illarum auctoritate aliquem uel aliquos cum quibus racione dotis non habet aliquid questionis, fecerit fatigari: auctoritate presentis concilii, eadem excommunicacionis sentencia, qua superius nominata, nouerit se ligatum.</p>
                    <p>Illi uero qui falso se crucesignatos asserunt, cum non sint, et sic tamquam crucesignati litteras apostolicas impetrant, per quas alios fatigant laboribus et expensis, eadem excommunicacionis sentencia sint ligati.</p>
                </div>
                <div>
                    <head>Capitulum 11</head>
                    <p>De abutentibus litteris apostolicis in diuersis casibus.</p>
                    <p>Quia per abusum litterarum apostolicarum multi uexantur et affliguntur laboribus et expensis: in predicto concilio statuimus, quod tam clerici quam laici, cuiuscumque condicionis aut status existant, qui litteris apostolicis abutuntur, uel litteris legatorum apostolice sedis, uidelicet utendo falsis litteris scienter, uel qui litteras nomine suo uel ecclesie sue impetratas aliis eiusdem nominis tradunt pro aduersariis fatigandis, et qui eas ad sic utendum recipiunt, et qui litteris in forma, ea que de bonis, utuntur, contra quos de iure, secundum formam ipsarum, dicte littere non procedunt, uel non possunt extendi, aut litem non habent, et idem de litteris, post iter arreptum, uel aliis litteris apostolicis seu rescriptis quibuscumque, sentenciam excommunicacionis incurrant: et eciam iudices, qui scienter aliquos sic faciunt per suas litteras fatigare.</p>
                    <p>Et hanc eamdem excommunicacionis sentenciam incurrere uolumus illos, qui ad loca equiuoca aliquem citari faciunt, ut maliciose et fraudulenter uexent et decipiant sic citatum laboribus et expensis: et illos, qui litteras apostolicas, uel delegatorum sedis eiusdem contra iura scienter et dolose ad futuras trahunt controuersias, que nondum fuerunt tempore impetracionis exorte.</p>
                </div>
                <div>
                    <head>Capitulum 12</head>
                    <p>De bannis editis et preconizacionibus factis contra libertates et consuetudines ecclesie.</p>
                    <p>Statuimus, quod quicumque contra ecclesiasticas consuetudines, libertates, seu obseruancias antiquas, statuta, banna, prohibiciones, uel preconizaciones, aut precepta scienter fecerint, aut fieri procurauerint aut seruari, seu facientibus uel seruantibus in hoc consilium uel opem directe uel indirecte prestiterint, per diocesanos locorum, aut officiales uel procuratores, eorum, presentis auctoritate concilii moneantur, ut infra quindecim dies tempore monicionis huiusmodi numerandos, statuta, banna, prohibiciones, preconizaciones, et precepta huiusmodi cum effectu debeant reuocare, ad consimilia numquam ulterius processuri.</p>
                    <p>Alioquin excommunicacionis sentencia, quam ex nunc in ipsos ferimus, sint ligari.</p>
                </div>
                <div>
                    <head>Capitulum 13</head>
                    <p>Ne prelati uel alie persone ecclesiastice bona ecclesiarum uacantium, nisi priuilegio, uel consuetudine, aut de iure, presumant occupare.</p>
                    <p>Hac insuper prouida constitucione perpetuo ualitura statuimus, quod nullus omnino prelatus, abbas, prior, uel patronus, clericus, uel laicus, cuiuscumque condicionis, uel status, uel dignitatis, ordinis, uel religionis existat, bona ecclesiarum uacantium, metropolitane uel suffraganee, abbatie, prioratum, uel alterius cuiuscumque monasterii, uel ecclesie, seu beneficii, officii, uel administracionis ecclesiastice, uel per prouisionem, aut mortem, uel resignacionem; aut mutacionem, uel absolucionem, aut alias quoquo modo uacantium, capere per se uel per alium, aut occupare uel usurpare presumat, nisi sibi de iure uel priuilegio aut consuetudine hoc liceret.</p>
                    <p>Quod si fecerit, ipse excommunicacionis sentenciam incurrat ipso facto.</p>
                </div>
                <div>
                    <head>Capitulum 14</head>
                    <p>De non contrahendis colligacionibus, uulgariter societates nuncupatis: et de penis eorumdem.</p>
                    <p>Item, quia ex prauo abusu in quibusdam prouinciarum nostrarum partibus inoleuit, quod nobiles plerumque, et interdum alii, colligaciones, societates, et coniuraciones faciunt tam canonicis, quam humanis legibus interdictas, semel in anno, sub confratrie nomine, se in loco aliquo congregantes, ubi congregaciones, conuenticulas, et colligaciones faciunt, et pacta iuramento uallata ineunt, quod se aduersus quoscumque, preterquam dominos suos, ad inuicem adiuuent, et interdum se omnes ueste consimili, cum aliquibus signis exquisitis uel characteribus, induentes, unum maiorem inter se eligunt, cui iurant in omnibus obidire, ex quibus iusticia offenditur, mortes et damnaciones sequuntur, pax et securitas exulantur, innocentes et inopes opprimuntur, et ecclesie ac ecclesiastice persone, quibus tales oppido sunt infesti, in personis, rebus, iuribus, et iurisdiccionibus iniurias diuersas et damna plurima patiuntur, nos uolentes iis ausibus pestiferis et conatibus perniciosis exemplo occurrere, et de remedio possibili prouidere, et a peccato subditos nostros, prout ex pastorali incumbit officio, cohibere; auctoritate presentis concilii omnes conuenticulas, colligaciones, societates, et coniuraciones, quas confraternitates uel confratrias appellant, ab olim factas per clericos uel laicos, cuiuscumque gradus, status, dignitatis, uel condicionis existant, necnon predictas conuenciones, ordinaciones, et pacta inter eos inita et habita, irritamus, dissoluimus, et cassamus, et cassas et cassa, irritas et irrita, nunciamus.</p>
                    <p>Decernentes omnia iuramenta super obseruandis predictis prestita, aut illicita aut temeraria: nullum teneri uolumus ad obseruanciam eorumdem: a quibus iuramentis eos eciam relaxamus, ut tamen pro incauto sacramento a suis confessoribus penitenciam suscipiant salutarem: auctoritate predicta prohibentes eisdem, sub excommunicacionis pena, quam uenientes in contrarium, postquam presens statutum in ecclesiis, quarum sunt parochiani, fuerit per duos dies Dominicos publicatum, incurrere uolumus ipso facto, quod occasione predictarum colligacionum, societatum, conuencionum, et iuramentorum ab inde in antea simul non conueniant, huiusmodi confraternitates non faciant, alter alteri non obediat, nec prestet adiutorium nec fauorem; nec uestes, signa rei iam damnate prebentes, deferant, nec se confratres, abbates, priores predicte societatis appellent; quinimmo, infra decem dies a tempore dicte publicacionis, unusquisque alios, quantum est in eo, a predictis iuramentis relaxet, et se nolle de predicta societate ulterius existere publice protestetur.</p>
                    <p>Prohibemus eciam, quod amodo tales coniuraciones, conspiraciones, conuenticule, eciam sub nomine confratrie, non fiant.</p>
                    <p>Alioquin et de facto attentatas cassamus et irritamus; et facientes et attentantes, excommunicacioni, a qua nisi per suum ordinarium, preterquam in mortis articulo, nullatenus absoluantur, uolumus subiacere.</p>
                    <p>Per hoc autem confraternitates olim in honorem Dei et beate Marie, et aliorum sanctorum, et pro subsidiis pauperum introductas, in quibus coniuraciones et iuramenta non interuenerunt huiusmodi, non intendimus reprobare.</p>
                </div>
                <div>
                    <head>Capitulum 15</head>
                    <p>De impeditoribus eleccionum et postulacionum, et qualiter puniantur.</p>
                    <p>Irrefragabili constitucione sancimus, ut quicumque eleccionem, postulacionem, presentacionem, seu quamuis aliam prouisionem canonicam de beneficio, uel dignitate, administracione ecclesiarum, iniuste impediunt, patenter uel clam, et cuncti qui per se uel alios grauare presumpserint electores, postulatores, prouisores, presentatores, in personis et beneficiis uel aliis bonis suis ecclesiasticas, monasteria, aliaque loca pia, consanguineos, uel bona predictorum, pro eo quod rogati seu alias inducti eum pro quo rogabantur seu inducebantur, eligere, seu presentare, uel postulare, aut ei prouidere noluerint, sint excommunicacionis uinculo ipso facto innodati.</p>
                    <p>Et ultra hoc si clerici uel regulares fuerint, sint ipso facto per annum fructibus beneficiorum que obtinent priuati.</p>
                    <p>Et si laici fuerint, predictam excommunicacionis sentenciam incurrant: a qua non possint, preterquam in mortis articulo, nisi ab eorum ordinario, satisfaccione prehabita, absolui.</p>
                </div>
                <div>
                    <head>Capitulum 16</head>
                    <p>Ne super pacifica possessione beneficii ecclesiastici impedimentum inferatur.</p>
                    <p>Statuimus, quod quicumque maliciose seu fraudulenter procurat impedimenta fieri super pacifica possessione obtinenda beneficii sibi collati, uel impedimentum appositum repellere desinit negligenter, ultra penas a iure scriptas, excommunicacionis sentencia sit ligatus.</p>
                </div>
                <div>
                    <head>Capitulum 17</head>
                    <p>Ne quis dignitates aut alia beneficia presumat occupare.</p>
                    <p>Huius sacri concilii edicto statuimus, quod si quis beneficium, cui cura imminet animarum, propria auctoritate vi occupauerit, seu se scienter intruserit in eodem, ipso iure priuatus existat beneficio quod cum cura simili primitus obtinebat.</p>
                    <p>Item, si quis uoluntate propria uiolenter dignitates, personatus, aut quecumque alia beneficia ecclesiastica occupare presumpserit: eo ipso priuatus existat iure, si quod sibi competebat primitus in eisdem.</p>
                </div>
                <div>
                    <head>Capitulum 18</head>
                    <p>Ut beneficiorum incompatibilium pluralitas debeat euitari.</p>
                    <p>Cum singula officia singulis sint committenda personis, et unum officium vix digne ualeat aliquis adimplere: obseruari precipimus, ut nullus cuiuscumque ecclesie canonicus, regularis uel secularis, duos personatus, aut duas dignitates, uel preposituras, seu administraciones, aut duo officia aut eorum alterum cum reliquo insimul et prebenda, in eadem ecclesia obtineat, uel iam obtenta retinere presumat: consuetudine aliqua, eciam iuramento uallata, non obstante, cum dicenda sit potius corruptela.</p>
                    <p>Nec aliqui monachi, uel religiosi alii, pluribus prioratibus uel ecclesiis curam animarum habentibus, eciamsi cura eadem non per ipsos, sed per presbyteros ad eorum presentacionem per episcopos institutos, preesse presumant, absque dispensacione sedis apostolice speciali: nisi forte unus ex eis uel ab alio dependeat, uel ad inuicem sint annexi.</p>
                    <p>Et si secus factum fuerit, irritum sit: et transgressores eo ipso sint ineligibiles, et tamquam ambiciosi, ab utroque penitus repellantur.</p>
                </div>
                <div>
                    <head>Capitulum 19</head>
                    <p>Quod negligencia inferioris in acquirendis et retinendis beneficiorum suorum iuribus, per ordinarios suppleatur.</p>
                    <p>Item statuimus, quod quecumque ecclesiastice persone iurisdiccioni nostre subiecte, cuiuscumque condicionis, dignitatis, uel preeminentie existant, in quacumque nostrarum prouinciarum, iura et deueria quecumque, usibus et consuetudinibus ipsarum ecclesiasticis beneficiis, abbatiis, prioratibus, personatibus dignitatibus, et officiis debita, uiriliter omnibus remediis, quibus se iuste iuuare acquirendo ac retinendo poterunt, et retineant, et requirant: adeo quod non possint de negligencia per superiores redargui uel puniri.</p>
                    <p>Et si dicte persone in iamdictis negligentes fuerint uel remisse, earum superiores possint earumdem supplere defectum, ac exigere, acquirere ecclesiis, et petere antedicta.</p>
                </div>
                <div>
                    <head>Capitulum 20</head>
                    <p>Ne ignorans grammaticam presentetur, aut ad ordines dignetur promoueri.</p>
                    <p>Quoniam illi sunt ad honores ecclesiasticos promouendi, qui moribus, etate, et sciencia pollere noscuntur: statuimus, prohibentes, ne ad sacros promoueantur ordines, nisi persone que grammaticam sciant, seu Latinis uerbis loqui ualeant competenter.</p>
                    <p>Illi uero ad quos, racione dignitatum uel personatuum quos obtinent, competit examinare clericos, et ad ordines presentare, propensius caueant, si huiusmodi cupiunt honore gaudere, ne defectum super hoc patientes scienter ad ordines audeant presentare.</p>
                    <p>Potestatem autem dispensandi super iis ex causa, et quatenus a iure permittitur, per hoc non intendimus episcopis interdictam.</p>
                </div>
                <div>
                    <head>Capitulum 21</head>
                    <p>Qualiter leprosi a sanis separentur, et qualiter ex signis eorum cognoscantur.</p>
                    <p>Licet compassiue miseracionis effectu diligendi sint, fraterneque caritatis brachiis sint complectendi Christicole, quos Diuino iudicio corporalis lepre morbus exulcerat: tamen quia morbus ipse contagiosus existit, et serpit in sanorum corpora per contactum; nos uolentes eorum communionis periculo precauere, statuimus ut leprosi huiusmodi a sanis Christicolis maneant sequestrati, nec communes intrent ecclesias, neque forum, aut macellum, uel tabernas, siue alia loca sanis communia, nec pannos portent uirgatos seu coloratos, nec pilos, aut comas, nec sepeliantur cum sanis; signaque in uestibus deferant, per que a sanis patenti differencia cognoscantur per diocesanos ordinanda, quodque per ordinarios compellantur ad obseruanciam premissorum.</p>
                </div>
                <div>
                    <head>Capitulum 22</head>
                    <p>Ne sine litteris suorum superiorum, alienigene presbyteri ad Diuina admittantur.</p>
                    <p>Statuimus eciam, quod ordinariis clericos aut religiosos quoscumque, de alienis et remotis diocesibus se ad suas dioceses transferentes, ad Diuina officia publice non admittant, sine suorum litteris prelatorum.</p>
                </div>
                <div>
                    <head>Capitulum 23</head>
                    <p>De non erigendis altaribus in preiudicium diocesanorum, et eorum pena.</p>
                    <p>Item statuimus, quod si aliquis clericus, religiosus, uel laicus, in aliqua prouinciarum nostrarum, absque licencia diocesani sui, altare de nouo edificare, uel aliquam iurisdiccionem de nouo sibi usurpare presumpserit, in ordinariorum uel ordinarii locorum seu loci preiudicium uel grauamen: ipse clericus, religiosus, uel laicus, auctoritate nostra, et presentis concilii, ex tunc, quasi ex nunc, sit excommunicacionis sentencia innodatus.</p>
                </div>
                <div>
                    <head>Capitulum 24</head>
                    <p>Ut falsi et ficti, qui se asserunt apostolos, euitentur.</p>
                    <p>Cum quidam, qui se dicunt apostolos, et religiosos se fingunt, extiterint suis exigentibus demeritis per sedem apostolicam excommunicacionis uinculo innodati, et postmodum per orbem uagabundi in multis malis fuerint deprehensi, sintque periculosi homines circa fidem: uolumus, et eciam ordinamus, quod ubicumque inuenti fuerint, capiantur, et diocesanis, in quorum diocesibus capientur, remittantur examinandi, corrigendi, et eciam puniendi.</p>
                </div>
                <div>
                    <head>Capitulum 25</head>
                    <p>Sine licencia ordinarii, de causis matrimonialibus archidiaconi non cognoscant.</p>
                    <p>Statuimus insuper, quod nullus archidiaconus de causis matrimoniorum uel sponsaliorum cognoscere, uel circa ea censura ecclesiastica uti ualeat, sine mandato sui archiepiscopi uel episcopi speciali.</p>
                    <p>Et si quid presumptum secus fuerit, uiribus careat ipso facto: nisi de prescripta legitima consuetudine aut priuilegio aliud sit obtentum.</p>
                </div>
                <div>
                    <head>Capitulum 26</head>
                    <p>Ut gratis cause apud ordinarios examinentur, consuetudine tamen super hoc obseruata.</p>
                    <p>Statuimus, et ordinamus, atque precipimus, quod quilibet nostrum archiepiscoporum, episcoporum, atque officiales nostri, et clerici quicumque dictarum prouinciarum nostrarum ordinariam iurisdiccionem habentes, gratis causas examinent, sentencias sponte proferant, nullam inde pecuniam recipientes: saluo eo quod pro iusticia, racione dominiacionis, debetur.</p>
                    <p>Notarius autem salarium pro labore percipiat temperatum.</p>
                </div>
                <div>
                    <head>Capitulum 27</head>
                    <p>Ubi, et penes quos, cause matrimoniales debeant agitari.</p>
                    <p>Ut animarum periculum euitetur, statuimus ut nullus nostrum archiepiscoporum, et in uirtute sancte obedientie uniuersis episcopis nostrarum prouinciarum precipiendo mandamus, ne causas matrimoniales ad eorum forum spectantes sub generali uel speciali commissione audiri uel decidi permittant, nisi per illos qui statuta canonum non ignorent, et periciam habeant iudicandi, in ciuitatibus uel locis insignibus, ubi haberi potest copia peritorum.</p>
                    <p>Alias, processus sit irritus et inanis.</p>
                    <p>Per hoc tamen recepcionem testium extra loca predicta, ubi oportuerit, non intendimus prohibere.</p>
                </div>
                <div>
                    <head>Capitulum 28</head>
                    <p>Ne suffraganei impediant quominus ad metropolitanum libere appelletur.</p>
                    <p>Cum honor debitus superioribus ex obediencia et reuerencia debeatur, et omnis ordo confundatur ecclesiasticus, si sua unicuique iurisdiccio non seruetur: statuimus, ut suffraganei ecclesiarum nostrarum, eorumque officiales, et uicarii, ipsis suffraganeis agentibus in remotis, appellantes uel recurrentes ad nos seu nostras curias, quarum iurisdiccio ad nos pertinet de consuetudine uel de iure, non impediant quomodolibet, uel perturbent; nec iudicent, statuant, precipiant aliquid; nec fatigent eorum subditos aliquatenus per se uel alios, quo minus nostra uel curiarum nostrarum seu commissariorum nostrorum mandata in premissis libere exequantur.</p>
                </div>
                <div>
                    <head>Capitulum 29</head>
                    <p>Ut domini temporales ordinarium non impediant ut ubi uoluerit cognoscat: et de penis eorumdem.</p>
                    <p>Cum in iure cautum existat, archiepiscopos et episcopos in totis suis diocesibus iurisdiccionem ordinariam obtinere, et in quolibet loco suarum diocesum non exempto, per se uel alium, posse pro tribunali sedere, causas audire spectantes ad forum ecclesiasticum, et personas ecclesiasticas, cum earum excessus exegerint, capere, et carceribus mancipare, aliaque omnia et singula ad sua spectancia officia libere exercere; et nonnulli domini temporales, iudices, seu officiales eorumdem, libertatem ecclesiasticam, sacrorumque statuta canonum offendere, in animarum suarum grande periculum, non uerentur; personas ecclesiasticas, quas in diuersis locis nostrarum ciuitatum uel diocesum ac prouinciarum, suis excessibus et delictis exigentibus, per suos ordinarios capi et carceri mancipari contigerit, interdum de carceribus extrahunt uiolenter, impediendo quominus de eorum delictis ac excessibus per iudices ecclesiasticos, ad quos pertinet, exhiberi libere ualeat iustitie complementum: nos obuiare damnandis ausibus, iusque seruare super iis in eisdem ciuitatibus et diocesibus ac prouinciis cupientes, hoc presenti approbante concilio statuimus, quod omnes et singuli temporales domini, iudices, uel officiales eorum, qui talia de cetero in eisdem prouinciis et ciuitatibus uel diocesibus presumpserint attentare, ipso facto excommunicacionis sentenciam incurrant, eorumque terre et loca, infra decem dies postquam super hoc fuerint requisiti, extunc ecclesiastico subiaceant interdicto, donec reis, spoliatis carceribus plenarie et libere restitutis, et ordinario, cuius iurisdiccionis sunt, emendam prestiterint condecentem.</p>
                </div>
                <div>
                    <head>Capitulum 30</head>
                    <p>De impeditoribus nunciorum exequentium mandata curie ordinarium, et qualiter puniantur.</p>
                    <p>Si quis nuncios seu executores nostros, seu suffraganeorum, seu officialium nostrorum, eorumque missos per nos uel eos, pro conuocandis conciliis, synodis, citacionibus, uel execucionibus, de causis ad forum ecclesiasticum spectantibus, faciendis quibuscumque, indebite per se uel alium uel alios, clam uel palam impediuerit, arrestauerit, litteras eisdem abstulerit, fregerit, deleuerit, uel occultauerit, percusserit, uel in premissis uel aliquo premissorum dederit consilium, auxilium, uel fauorem: eo ipso sit excommunicacionis uinculo irretitus.</p>
                    <p>Et si dictam excommunicacionis sentenciam, per sex dies ex tunc immediate sequentes, animo indurato sustinuerit absque satisfaccione competenti, locus cum parochiis, in quo dicti excessus seu alter eorumdem commissi fuerint, eo ipso, ecclesiastico subiaceat interdicto: quod interdictum rector obseruet, mandato superioris non expectato.</p>
                </div>
                <div>
                    <head>Capitulum 31</head>
                    <p>Qualiter ad requisicionem ordinariorum, excommunicati debeant in aliis diocesibus publicari.</p>
                    <p>Item statuimus, quod ex quo per propriam ciuitatem et diocesim, lata per prelatum aliquem excommunicacionis, suspensionis, uel interdicti sentencia fuerit publicata, et ibidem exigente rebellione ac inobedientium duricia, per x. dies extiterit solemniter et publice aggrauata, licitum sit eidem prelato, huiusmodi auctoritate concilii, ceteros episcopos et prelatos requirere ut dictas sentencias, quarum tenores et causas declaret in scriptis, in suis districtibus seruent et faciant obseruari, publicent et faciant diebus ad hoc congruentibus publicari.</p>
                    <p>Et prelatus super hoc requisitus obtemperare teneatur.</p>
                </div>
                <div>
                    <head>Capitulum 32</head>
                    <p>Ut nullus in sacris, aut beneficiatus, in curia seculari ad officia publica nec priuata admittatur: et de penis eorumdem.</p>
                    <p>Ut nullus clericus habens curam animarum, uel in sacris ordinibus constitutus, possit esse de cetero in iudiciis siue causis in curia seculari aduocatus, procurator, sindicus, uel actor, pro aliquo laico, nisi in casibus in iure expressis, uel iudex eciam, uel bailliuus, in exercenda iurisdiccione domini temporalis.</p>
                    <p>Quod si monitus, infra mensem non destiterit, extunc, talis si beneficiatus fuerit, beneficiis suis, auctoritate presentis concilii, quamdiu perstiterit in premissis, suspendatur: non beneficiatus uero, a liminibus ecclesie arceatur, quamdiu perstiterit in premissis.</p>
                </div>
                <div>
                    <head>Capitulum 33</head>
                    <p>Qualiter persona ecclesiastica, dans consilium contra libertatem ecclesiasticam, puniatur.</p>
                    <p>Item, quod quelibet persone ecclesiastice, regulares uel beneficiate, uel in sacris ordinibus constitute, secularium forte principum curias et consilia frequentantes, maiores uel minores uel medie, cuiuscumque dignitatis, ordinis, condicionis, uel status existant, si scienter contra ecclesiasticam libertatem, in preiudicium alicuius ecclesie, uel prelati, aut rectoris ecclesie, consilium uel fauorem aut iuuamen ecclesiastice libertati contrarium dederint, dariue procurauerint, publice uel occulte, excommunicacionis incurrant sentenciam ipso facto.</p>
                    <p>Si uero dictam sentenciam per annum sustinuerint animo indurato, sint eorum beneficiis ipso facto priuati: et si beneficia non obtinent, ab officio sint ad triennium suspensi.</p>
                </div>
                <div>
                    <head>Capitulum 34</head>
                    <p>Ne beneficiatus pro laico contra ecclesiam aduocatus existat.</p>
                    <p>Cum ecclesia una sit, unum Deum predicet atque colat, et omnia que ipsa ecclesia habet, sit unum patrimonium crucifixi, quilibetque clericus beneficiatus, qui de ipso patrimonio uiuit, ipsam non impugnare, immo defendere teneatur: idcirco presenti constitucione statuimus perpetuo ualitura, quod nullus beneficiatus, in aliqua causa quam clericus aliquis contra aliquem laicum racione sui beneficii habeat, agendo uel defendendo in iudicio ecclesiastico, uel eciam seculari, laico contra clericum, nisi in casibus in quibus permissum est clerico coram seculari iudice postulare, impendat patrocinium in iudicio uel extra, publice uel occulte, aduocati seu procuratoris officium exercendo.</p>
                    <p>Facientes contrarium, fructibus beneficiorum suorum per annum sint priuati: medietate applicanda ordinario, et alia fabrice dicte ecclesie per ordinarium exigenda.</p>
                </div>
                <div>
                    <head>Capitulum 35</head>
                    <p>Quomodo qui per vim aut metum se absolui faciunt, alia censura arceantur.</p>
                    <p>Quicumque iudices ecclesiasticos ordinarios, delegatos, uel subdelegatos, absolucionis uel relaxacionis cuiuslibet excommunicacionis, suspensionis, uel interdicti sentenciarum beneficium impendere vi uel metu compulerint, per locorum ordinarios excommunicati publice nuncientur: et dictum absolucionis uel relaxacionis beneficium, denuncietur publice aliquatenus non tenere.</p>
                    <p>Et sic absoluciones uel relaxaciones obtinentes, excommunicati uel interdicti denuncientur publice sicut prius.</p>
                    <p>Eadem excommunicacionis sentencia ligari uolumus quoscumque, qui consimili modo baiulos temporalitatis ecclesie, seu consules, uel quoscumque alios temporales officiales, quoquo modo uexant, ut citius absolucionis beneficium consequantur.</p>
                </div>
                <div>
                    <head>Capitulum 36</head>
                    <p>Ne iudices temporales clericos in accionibus coram ipsis respondere compellant, nec de censura, an iuste uel iniuste sit lata, cognoscant; et de penis eorumdem.</p>
                    <p>Item, quod nullus dominus temporalis, iudex, seu delegatus eiusdem, cuiuscumque condicionis, status, aut dignitatis existat, clericum aut personam ecclesiasticam aliquo modo coram se super criminalibus uel personalibus citet uel citari faciat, seu quoquo modo distringat: exceptis causis feudalibus, in casibus a iure concessis.</p>
                    <p>Quod si fecerit, et in hoc perstiterit, et infra VIII. dies se non correxerit, et quod incaute presumpserit, non relaxauerit: ex tunc excommunicacionis sentenciam incurrat.</p>
                    <p>Similem penam excommunicacionis, partes, ad quarum instanciam trahuntur, incurrant, ad iudicium seculare aduocantes.</p>
                    <p>Item, quod de excommunicacionis, suspensionis, uel interdicti sententiis, scilicet an iuste late fuerint uel iniuste, uel de aliis causis spiritualibus uel ecclesiasticis, seu ad forum ecclesiasticum de iure uel antiqua consuetudine et obseruancia spectantibus, se nullatenus intromittant, nec iudices ecclesiasticos uel personas super iis recurrentes ad illos in huiusmodi quomodolibet impediant uel perturbent, nec super predictis dent auxilium, consilium, uel fauorem.</p>
                    <p>Alias predicta excommunicacionis sentencia sint ligati: et locus ubi contra statutum huiusmodi per supradictos iudices, baiulos, consules, officiales, et quemuis alium temporalem, aliquid factum fuerit, ecclesiastico subiaceat interdicto.</p>
                    <p>A qua quidem sentencia irretiti, eadem nullatenus absoluantur, nec interdictum relaxetur huiusmodi, nisi satisfaccio prius facta fuerit, uel impensa.</p>
                    <p>Et locus ubi contra constitucionem presentem aliquid fuerit per temporales officiales ordinatum: eo ipso, ecclesiastico sit suppositus interdicto, donec omnia cum effectu fuerint reuocata.</p>
                </div>
                <div>
                    <head>Capitulum 37</head>
                    <p>Ne ad publica officia excommunicati publice admittantur.</p>
                    <p>Huiusmodi insuper concilii sacra et perpetuo ualitura constitucione sancimus, quod nulli publice excommunicati, in iudices, consules, rectores, bailiuos, potestates, assessores, uel notarios, aut ad queuis officia publica, assumantur quomodolibet, nec eciam admittantur.</p>
                    <p>Et si de facto admissi fuerint, sententie per tales, uel eorum aliquem, et quicumque processus per eos uel eorum auctoritate in iudicio uel extra habiti, et munimenta coram ipsis uel per ipsos facta, sint nulla et nulli, ac irrita et irriti eo ipso.</p>
                    <p>Et quicumque, cuiuscumque dignitatis, condicionis, aut status existant, si tales excommunicatos ad aliquod huiusmodi officiorum scienter assumpserint, uel assumptos per alios approbauerint uel confirmauerint: similem incurrant excommunicacionis sentenciam ipso facto.</p>
                </div>
                <div>
                    <head>Capitulum 38</head>
                    <p>Qualiter capti clerici per temporales, curie ecclesiastice remitti honeste debeant, et sine ulla innouacione facta in personis captorum.</p>
                    <p>Contra facientes pena hic contenta puniantur.</p>
                    <p>Quia malitiis hominum est occurrendum, [3] nos attendentes quod nonnulli domini temporales, senescalli, uicarii, et alii secularium curiarum officiales, prout comperimus, manus temerarias ad capiendum clericos passim et indifferenter aliasque personas ecclesiasticas incurialiter, et eo modo quo possunt turpius, ad maiorem confusionem ecclesie, extendere non uerentur; quin immo ipsos suis carceribus mancipant, et ibidem nonnunquam eos radi faciunt totaliter uel tonderi, et mutare habitum cogunt, seu eciam permittunt, confingentes tales clericos non fuisse, uel non esse in possessione clericatus, seu quasi, in suarum periculum animarum, et eneruacionem ecclesiastice libertatis: prohibemus ne a quocumque talia uel similia de cetero attententur; et talia attentantes, seu facientes, cuiuscumque status, gradus, condicionis, uel dignitatis existant; siue sint laici, siue ecclesiastice persone, seculares uel eciam regulares, excommunicacionis sentenciam incurrere uolumus ipso facto.</p>
                    <p>Si uero flagrante crimine capi eos contigerit: ipsos, quam citius poterunt, ad curiam ecclesiasticam ducant, et eos restituant sine fraude.</p>
                    <p>Si tamen de nocte tales ceperint, debeant in crastinum, sine retencione rerum suarum, uel lesione personarum, sine requisicione alia reddere eos curie supradicte; nec eis liceat aliquid a captis huiusmodi dono uel gracia sub colore aliquo extorquere, uel recipere gratis data.</p>
                    <p>Et si in ciuitate, castris, uel uillis, capcionem huiusmodi fieri contingat: adducant ipsos, quam citius poterunt, ad ecclesiasticam curiam, uel transmittant sub fida custodia, et expensis ipsius curie moderatis.</p>
                    <p>Quod si secus egerint, uel in fraudem aliquid super hoc attentauerint: eadem sentencia inuoluantur.</p>
                    <p>Et si clericum detentum de loco ad locum mutauerint: omnia loca illa tamdiu sint et remaneant interdicta, donec clericum captum cum rebus suis diocesano restituerint, et de iniuria irrogata ad arbitrium diocesani satisfecerint competenter.</p>
                </div>
                <div>
                    <head>Capitulum 39</head>
                    <p>Prorogacio iurisdiccionis in inuasores et occupatores ecclesiasticorum bonorum, et sentenciam exercendo.</p>
                    <p>Cum quanto quis passus iniuriam in maiori statu existit atrocior iniuria iudicetur, et ideo sit cautius et uberius prouidendum: igitur si cui nostrum archiepiscoporum et episcoporum uel ecclesiarum nostrarum, seu nostrorum familiariorum clericorum, in personis uel rebus fuerit iniuria uel uiolencia irrogata, sicut posset quilibet ex nobis archiepiscopis et episcopis et nostris officiariis et uicariis, ac uicem gerentibus et locatenentibus, procedere de iure, consuetudine, uel statuto, contra iniuriatores, uiolatores, et turbatores huiusmodi, si in propria diocesi facta essent: sic eciam possint, si extra propriam diocesim et prouinciam, duo tamen infra nostras prouincias sint commissa, simpliciter, et de plano, et sine strepitu et figura iudicii, citare, informaciones recipere, inquirere, diffinire, declarare, et omnem iurisdiccionem et censuram ecclesiasticam exercere, ad satisfaccionem sufficientem et debitam obtinendam.</p>
                    <p>Per hec autem non intendimus, quod ordinario preiudicium generetur, quin eciam ex officio possit procedere ad penam debitam imponendam, ac eciam ad faciendum satisfieri iniuriam passis, si ab eis fuerit requisitus.</p>
                    <p>Et ut predicta omnia roboris obtineant firmitatem: nos omnes archiepiscopi et episcopi, et procuratores episcoporum absentium, super iis plenam et expressam concedimus facultatem.</p>
                    <p>Nec obiici ualeat contra tales processus, quod extra territorium ius dixerit sic procedens: quia, quo ad premissa et quelibet premissorum, iurisdiccionem nostram et nostrum cuiuslibet, uicissim inter nos omnes in nostrorum singulos prorogamus, uices nostras nobis ad inuicem, et dictarum prouinciarum, ciuitatum, et diocesum singulis cuiuscumque nostrum officialibus et locatenentibus, presentibus et futuris in solidum committentes: uniuersisque nostris subditis iniungentes, ut in premissis sic procedenti pareant et intendant.</p>
                    <p>Quod nisi fecerint, possit procedens per censuram ecclesiasticam animaduertere in eosdem.</p>
                    <p>Et nihilo minus, si nos archiepiscopi aut episcopi sic procedentes, requisiti, pretermiserimus suas in hac parte iustas requisiciones aliquatenus exaudire, aut id super quo requisiti fuerimus, non curauerimus infra quindecim dies perducere ad effectum: requisitus, eo ipso per unum mensem auctoritate presentis concilii a pontificalibus sit suspensus: statuto huiusmodi per decennium, et post per aliud sequens decennium, nisi interim reuocatum fuerit, ualituro.</p>
                    <p>Ita tamen, quod per hoc, sic procedenti in aliena ciuitate uel diocesi, nullum ius aut iurisdiccio in posterum ex longinquitate temporis, uel post statutum proximum terminum, acquiratur.</p>
                </div>
                <div>
                    <head>Capitulum 40</head>
                    <p>Super causis mere spiritualibus, aut de iure uel consuetudine ad forum ecclesie pertinentibus, quo minus iudex ecclesiasticus cognoscat, secularis iudex arceri possit.</p>
                    <p>Cum nonnulli temporale dominum obtinentes, seu secularis iustitie potestatis gerentes officium, iurisdiccionem sancte matris ecclesie subuertere uel minuere exquisitis astutiis moliantur: nos eorum malicias ulcione canonica reprimere cupientes, approbante presente concilio statuimus, inhibendo, ne qui in foro ecclesiastico litigantes seu litigare uolentes super causis mere ecclesiasticis, siue que ad forum ecclesie de antiqua et approbata consuetudine et hactenus obseruata pertinere noscuntur, ad desistendum compellant, seu alias quoquo modo procurent per ipsorum, uel parentum, consanguineorum, seu rerum eorum, uel personarum huiusmodi capcionem, modisue aliis quibuscumque.</p>
                    <p>Si uero contra facere presumpserint, excommunicacionis sententie, auctoritate presentis concilii concilii, se nouerint subiacere.</p>
                </div>
                <div>
                    <head>Capitulum 41</head>
                    <p>Quod de omnibus contractibus, tam uassallaticis, quam emphiteotecariis, duo fiant publica instrumenta.</p>
                    <p>Statuimus insuper et perpetuo ordinamus, quod de omnibus contractibus, tam uassallaticis quam emphiteotecariis, rerum ecclesiasticarum, infra nostras prouincias deinceps duo fiant necessario publica instrumenta per alphabetum diuisa: quorum unum penes se habeat dominus ecclesiasticus, et alterum uassallus seu emphiteota.</p>
                </div>
                <div>
                    <head>Capitulum 42</head>
                    <p>Ne apud creditores instrumenta remaneant, post quam eis fuerit satisfactum, pena contra eos imminente.</p>
                    <p>Cum nulla iuris paciatur racio, quod bis idem debitum exigatur: nos uolentes materiam exigendi bis idem debitum, et uexaciones indebitas, quantum possumus, amputare: statuimus, quod nullus creditor, Christianus uel Iudeus, postquam sibi fuerit integre de debito satisfactum, possit nec debeat instrumentum uel mandamentum soluti iam debiti retinere: nisi forsitan creditor ad aliquam cautelam uellet instrumentum predictum uel mandamentum in presencia soluentis cancellatum et ruptum penes se conseruare: ac eciam apocham, si petatur, teneatur facere de soluto.</p>
                    <p>Creditor autem si, postquam per debitorem soluto debito fuerit requisitus, restituere uel rumpere et cancellare non curauerit instrumentum uel mandamentum predicta: si Christianus fuerit, eo ipso, auctoritate presentis concilii, excommunicacionis sentenciam incurrat ipso facto.</p>
                    <p>Eamdem excommunicacionis sentenciam incurrere uolumus creditores Christianos, qui in animarum suarum detrimentum bis idem debitum in totum uel in partem exigere nituntur.</p>
                    <p>Si uero Iudei fuerint, a participacione fidelium sint exclusi.</p>
                </div>
                <div>
                    <head>Capitulum 43</head>
                    <p>Uassalli ecclesie, uel emphiteote, in alium transferendo res uassallaticas, in contractu exprimant qualiter ab ecclesia teneantur.</p>
                    <p>Quod si omittant dicere, pena constitucionis puniantur.</p>
                    <p>Quia quidam sue salutis immemores, tenentes ab ecclesiis castra, uillas, domos, terras, nemora, uel prata, seu quasuis possessiones, in emphiteosim, uel sub certo feudo, dominio, senhoria, censu, seruicio, pensione, uel prestacione quacumque, plerumque illas et illa uendunt, permutant, uel donant, seu alias ignorante domino distrahunt, nulla de emphiteosi, feudo, dominio, senhoria, censu, seruicio, pensione, uel prestacione, quod ab ecclesia teneatur, habita mencione: quinimmo interdum ipsas seu ipsa, tanquam ab omni censu, seruicio, et pensione, uel minori parte, seu quouis alio iure ecclesiis debito, liberas, alienant: nos tam saluti talia uolentium attentare, quam indemnitati ecclesiarum prouidere uolentes, statuimus, quod quicumque tenens ab ecclesiis nostris, uel aliis personis ecclesiasticis nobis subiectis, castra, uillas, domos, possessiones, uel alias res immobiles, seu loca, uel iura, cum ad uendicionem, donacionem, permutacionem, seu quamuis aliam alienacionem eorum uel earum duxerit procedendum, de feudo, emphiteosi eciamsi canon uel pensio propterea non soluatur [4] censu, seruicio, dominio, uel senhoria, pensione, seu quauis alia prestacione eisdem ecclesiis debitis, eciamsi in alienacione de iure uel consuetudine non sit illius a quo tenentur requirenda sciencia uel consensus, plenam et expressam debeant facere mencionem.</p>
                    <p>Alias, si aliquid predictorum in toto uel in parte ecclesiis debitorum in contractu uel alienacione huiusmodi celauerint, uel scienter omiserint, excommunicacionis incurrant sentenciam ipso facto.</p>
                    <p>Eamdemque penam incurrat notarius, qui sine expressione huiusmodi iurium, de contractu scienter uel fraudulenter faciet instrumentum.</p>
                </div>
                <div>
                    <head>Capitulum 44</head>
                    <p>Super iuramento prestito a laico, ut ipse et eius heredes coram iudice ecclesiastico pro eius obseruacione ualeant conueniri.</p>
                    <p>Si qui laici, principaliter uel fideiussorio nomine, super contractibus, uel alias, iuramento corporaliter prestito, uel fide interposita, se obligauerint: ut possint super huiusmodi contractibus coram ecclesiastico iudice conueniri, ad cuius forum, racione iuramenti, uel interposicionis fidei, cause et causarum huiusmodi cognicio noscatur sine dubio pertinere.</p>
                    <p>Et idem statuimus de heredibus, et ab eis causam habentibus et habituris, super hac obseruancia.</p>
                    <p>In contrarium facientes, uel uenientes, uel quoad hoc iurisdiccionem ecclesiasticam perturbantes, uel forum ecclesie uel litigantium super hoc impedientes, pene excommunicacionis uolumus, auctoritate presentis concilii, subiacere.</p>
                </div>
                <div>
                    <head>Capitulum 45</head>
                    <p>Quomodo iuramentum prestitum moniti seruare per iudicem ecclesiasticum teneantur: et qualiter contra eos procedendum existat.</p>
                    <p>Statuimus insuper, ut quicumque transgressores iuramenti manifeste fuerint deprehensi, ad mandatum nostrum seu suffraganeorum, aut officialium nostrorum, uel eorum alterum, aut iudicum sedis apostolice competentium, prout ad quemlibet talium iurisdiccio noscitur pertinere, in ecclesiis eorum publice denuncientur periuri.</p>
                    <p>Qui si admoniti, satisfacere noluerint: extunc excommunicentur, candelis extinctis, et pulsatis campanis, singulis diebus Dominicis et festiuis; denuncientur infames, nec ad testimonium aut ad actus legitimos admittantur, neque in foro penitentie, preterquam in mortis articulo, absolui ualeant, nisi a nobis uel suffraganeis nostris, prout eis subsunt, uel ab illo seu illis qui a nobis seu ipsis super hoc mandatum habuerint speciale.</p>
                    <p>Et nomina talium per rectores in ecclesiis conscribantur.</p>
                    <p>Et hoc statutum frequenter in ecclesiis cathedralibus et parochialibus precipimus publicari.</p>
                </div>
                <div>
                    <head>Capitulum 46</head>
                    <p>De cappis portandis per canonicos ecclesiarum cathedralium et collegiatarum in Diuinis officiis.</p>
                    <p>Statuimus quod abbates, priores, prepositi, decani, et archidiaconi, et alii quicumque in dignitatibus constituti, ac canonici cathedralium uel collegiatarum ecclesiarum secularium uel regularium, infra ecclesias suas et claustra, ad Diuina officia et processiones, a festo omnium sanctorum usque ad sabbatum Pasche, deferant cappas nigras: exceptis diebus, quibus cappis sericis solent uti.</p>
                    <p>Alioquin in choro superiori uel maiori non sedeant, nec in processionibus inter cappatos incedant, sed eos precedere teneantur.</p>
                </div>
                <div>
                    <head>Capitulum 47</head>
                    <p>Quomodo se habeant in uestibus portandis dignitates in ecclesia habentes.</p>
                    <p>Statuimus et statuendo precipimus, ut omnes et singuli, dignitates et personatus obtinentes nostrarum prouinciarum, uestes superiores clausas deferant et honestas: nisi eos contigeret equitare, uel alias iusta causa subesset, per quam qualitatem predictam deberent racionabiliter immutare.</p>
                    <p>Nec capucia deferant botonata, nec beccas longas: et strictas manicas supertunicales tales deferant, quod non possint de inhonestate notari.</p>
                </div>
                <div>
                    <head>Capitulum 48</head>
                    <p>De familiaribus et scutiferis episcoporum in uestibus portandis, quales portare teneantur.</p>
                    <p>Insuper statuimus, et statuendo precipimus, ut omnes et singuli episcopi, et prelati, et alie persone ecclesiastice beneficiate nostrarum prouinciarum, quantum in eis fuerit, faciant, ut nullus familiaris ipsorum, sotulares deferat cum polanis, nec uestes, nimia breuitate notandas, sed in tali et tam conuenienti longitudine, quamdiu erunt in eorum seruicio, quod de honestate potius commendari ualeant, quam de inhonestate reprehendi.</p>
                </div>
                <div>
                    <head>Capitulum 49</head>
                    <p>Ne persone ecclesiastice temporalem iurisdiccionem habentes, malefactores receptent.</p>
                    <p>Cum summum bonum sit in terris iusticiam colere, cuius cultus extra sustentacionem malefactorum et bannitorum multipliciter impenditur: statuimus sacro concilio approbante, quod nulla persona ecclesiastica sustineat malefactores uel bannitos in locis suis, in quibus iusticiam obtinet temporalem.</p>
                    <p>Si uero contra fecerit, arbitrio sui ordinarii puniatur.</p>
                </div>
                <div>
                    <head>Capitulum 50</head>
                    <p>Qualiter canonici in eorum ecclesiis iuxta eorum gradum officiare teneantur: et si non faciant, quomodo puniantur.</p>
                    <p>Uolentes officium Diuini cultus pro uiribus ampliare: statuimus, quod quilibet residens intitulatus in ecclesia cathedrali uel collegiata, seculari uel regulari, habeat in hebdomada sibi assignata officiare ecclesiam in ordine in quo fuerit constitutus: scilicet presbyter Missam dicere, diaconus euangelium, et sic de aliis.</p>
                    <p>Et predicta habeant execucioni mandari per deputandum uel deputatum per eorum superiores, qui ecclesiis presunt supradictis.</p>
                    <p>Et si in iis dicti inferiores non obedierint prelatis suis, uel illis qui per eos fuerint deputati: per subtraccionem prebende unius septimane, uel ut prelato suo uidebitur, puniatur: alias nihilo minus plus uel minus legitime puniendus, prout prauitas uel inobediencia meruerit delinquentis.</p>
                    <p>Super predictis uero, conscientie ordinariorum aut eorum superiorum committitur, quod dispensare ualeant, si ipsis ordinariis uidebitur faciendum.</p>
                </div>
                <div>
                    <head>Capitulum 51</head>
                    <p>Plena prouiso, in quo statu debet succedens in beneficio ecclesiam retinere.</p>
                    <p>Statuimus, quod si contingat quemquam ecclesiam aliquam suam quomodolibet dimittere sine morte, iuxta estimacionem legitimam et eiusdem ecclesie facultates, relinquat ibidem in bonis mobilibus tantum, quod persone necessarie ipsi ecclesie et domui eiusdem, inde possint uiuere usque ad nouos fructus, et commode sustentari, et onera eidem ecclesie interim incumbencia supportare, et animalia aratoria, et ornamenta ecclesie, et supellectiles consuetas: quodque successor quilibet omnia ornamenta ecclesiastica, et uniuersam domus supellectilem in pannis et aliis, in illo statu conseruet, et meliori, si poterit, ac reddere teneatur in quo recipiet ecclesiam supradictam.</p>
                </div>
                <div>
                    <head>Capitulum 52</head>
                    <p>De distribucionibus percipiendis quotidianis interessentibus in Diuinis.</p>
                    <p>Cum laborantibus in uinea Domini diurnus debeatur denarius, et negligentibus seminare in benediccionibus messis temporalis iuste debeat denegari: auctoritate presentis concilii statuimus et eciam ordinamus, ut nullus canonicus cathedralis seu collegiate ecclesie, seu alii clerici perpetui beneficiati in eisdem ecclesiis, cuiuscumque dignitatis aut condicionis existant, eciam pretextu alicuius assumpti officii, uel eciam seruitii colorati, distribuciones quotidianas, que solis horis canonicis interessentibus dari debent, recipiat, nisi in eisdem horis personaliter intersit, aut occasione dicti officii et pro negotiis capituli utilibus, omni fraude cessante, fuerit personaliter occupatus, seu infirmitate detentus; quacumque donacione, remissione, uel gracia contra hec nullatenus ualitura.</p>
                </div>
                <div>
                    <head>Capitulum 53</head>
                    <p>Quomodo et per quem bona ecclesiastica uacancia custodiantur, prelato decedente.</p>
                    <p>Cum non sine graui peccato, quod suum non est possit aliquis retinere, antiquum canonem: hoc huiusmodi placiti ad memoriam reducentes, sacro approbante concilio statuimus, quod post mortem archiepiscopi, aut episcopi, uel alterius prelati prouinciarum nostrarum, uel alicuius earumdem, bona eius ecclesiastica ad manus aliquorum fide dignorum perueniant, secundum quod in ecclesia defuncti de consuetudine est obseruatum.</p>
                    <p>Uel si consuetudo cessat, duo eligantur fide digni, si preerat defunctus collegio uel conuentui, aut ab episcopo diocesano, uel eius locum tenente, si defunctus collegio uel conuentui non prerat, qui bona recipiant supradicta; et infra X. dies, tales administratores, seu procuratores, adhibito tabellione publico, et testibus ad hoc specialiter conuocatis, conficiant de omnibus rebus defuncti mobilibus, et immobilibus, et se mouentibus inuentarium.</p>
                    <p>Et si per negligenciam hoc fuerit omissum, predicti procuratores ad duplum teneantur.</p>
                    <p>Si uero predicti administratores, uel aliquis alius, de bonis predictis aliquid inuaserit, uel rapuerit, uel tenuerit fraudulenter; et legitime admonitus, bona sic retenta sine diminucione non restituerit; presentis auctoritate concilii se nouerit excommunicacionis sentencia innodatum.</p>
                    <p>Admonemus autem archiepiscopos, episcopos, et alios prelatos prouinciarum nostrarum, ut in eorum uita, si commode fieri poterit, uel rebus predictis confici faciant inuentarium, et illud cum diligencia obseruari.</p>
                </div>
                <div>
                    <head>Capitulum 54</head>
                    <p>Pena imposita contra occupatores bonorum ecclesie sede uacante.</p>
                    <p>Statuimus, ut quecumque capitula, conuentus, collegia, et singulares persone ecclesiarum cathedralium, collegiatarum, secularium et regularium, uacancia bona ipsarum indebite occupauerint in eorum dispendium et iacturam, eo ipso excommunicacionis sentenciam incurrant, si singulares persone extiterint.</p>
                    <p>Si autem uniuersitas, tunc ad duplum rerum sublatarum teneatur.</p>
                </div>
                <div>
                    <head>Capitulum 55</head>
                    <p>Quomodo clerici et laici puniantur, qui sede uacante bona ecclesie saisiri faciunt, aut presumunt.</p>
                    <p>Hoc consulto prohibemus statuto, ne patroni aut quicumque alii seculares, ecclesias uacantes occupent, saisiant, seu saisire aut occupare faciant.</p>
                    <p>Quod si contrarium presumpserint attentare, excommunicacionis sentenciam ipso facto incurrant, et illa uice eorum filii, et quicumque alii, ad eorum instancias ad obtinendum dictas ecclesias sint inhabiles penitus et indigni.</p>
                    <p>Et si de facto, quod absit, conferantur eisdem: collocacio huiusmodi sic presumpta, nullius sit penitus momenti, nisi ex antiqua consuetudine et laudabiliter approbata hoc competat eisdem.</p>
                </div>
                <div>
                    <head>Capitulum 56</head>
                    <p>Per quos, administratores ecclesie uacantis eligantur, et qualiter in administracione se habeant, plene prouidetur.</p>
                    <p>Ut ii quibus administracio bonorum archiepiscopalis uel episcopalis dignitatis competit sede uacante ex consuetudine uel statuto, uel qui ad hoc per capitulum eliguntur, sciant se solam administracionem et custodiam dictorum bonorum habere: statuimus, ultra remedia iam prouisa, quod ille qui administracionem huiusmodi exercebit, ad palatium seu hospitium episcopale, nisi de expresso consensu capituli, se non conferat ad morandum, nec de cartulario, seu archiuo, uel alio loco ubi teneantur priuilegia, instrumenta, seu regestra, libros, seu alias scripturas abstrahat, nisi ipsis pro dicta administracione indiguerit: et tunc de consensu capituli, et presentibus duobus uel tribus canonicis per ipsum capitulum deputatis, uel aliquo de principalioribus officialibus uel cappellanis dicti defuncti, una cum duobus uel tribus rectoribus uel uicariis, curatis, uel aliis probis sacerdotibus ciuitatis uel diocesis eiusdem: et statim cum ipsis non indiguerit, ea in loco unde abstracta fuerint restituat uel reponat: nec pro eius expensis aliquid de dictis bonis recipiat uel expendat, nisi ipsum pro negotiis ipsius dignitatis oporteat de consensu capituli et extra suum domicilium proficisci.</p>
                    <p>In quo casu dumtaxat, quamdiu circa expedicionem dictorum negociorum extiterit, possit moderatas expensas recipere et habere.</p>
                    <p>Et teneatur futuro ipsius ecclesie prelato de tota dicta administracione, quam citius poterit commode, fidelem reddere racionem.</p>
                    <p>Et quicquid apud ipsum, racione reddita, repertum fuerit superesse, necnon priuilegia, instrumenta, regestra, libros, et scripturas alias, que, seu quas, de chartulario seu archiuo uel alio loco abstraxerit, nisi iam restituerit, ut est dictum, integre et realiter restituat infra mensem.</p>
                    <p>Illi uero qui hactenus priuilegia, instrumenta, regestra, libros, et scripturas alias, que seu quas de dictis chartulario, archiuo, uel alio loco abstraxerint, uel penes se retinuerint scienter, aut tunc habuerint, infra duos menses dicto prelato restituant.</p>
                    <p>Alioquin, nisi restitucionem huiusmodi fecerint de predictis, excommunicacionis sententie se nouerint subiacere: statutis et consuetudinibus contrariis non obstantibus quibuscumque.</p>
                    <p>Sane quia frequenter archiepiscopi et episcopi, ex priuilegio sedis apostolice testantur eciam de bonis intuitu ecclesie acquisitis, uel alias, quantum eis a iure permittitur de bonis suis ordinant uel disponunt: caueat dictus administrator, eciam capitulum diligenter, quod execucionem testamenti, uel ordinacionem, seu disposicionem factam canonice, non impediant uel perturbent, nec aliquid scienter, maliciose uel dolose occupent uel faciant occupari de bonis prelati defuncti, sed ea libere permittant executoribus testamenti prelati defuncti.</p>
                    <p>Alias, si qua de bonis ipsius prelati defuncti, ut predicitur, presumant occupare, uel hactenus presumpserint, et infra mensem ex quo fuerint requisiti, plenarie non restituerint executoribus supradictis: ipso facto sentenciam excommunicacionis incurrant: Et quoniam ut plurimum successor prelati defuncti, qui condidit testamentum, petit de bonis defuncti prouisionem usque ad nouos fructus, ex quo semper sequuntur litigia, et dicta bona in litigiorum anfractibus expenduntur: nos uolentes hoc euitare, decernimus, quod si successor archiepiscopi uel episcopi aut cuiuslibet prelati collegiate ecclesie, uel rectoris, uel uicarii perpetui ecclesie parochialis, fructibus post mortem predecessoris sui collectis et postea colligendis contentus esse noluerit, sed prouisionem de bonis sui predecessoris petierit, computentur fideliter omnes fructus, redditus, et prouentus dicte dignitatis, uel parochialis ecclesie, totius anni, quo uacauit, qui annus incipiat in festo B. Ioannis Baptiste, et diuidantur inter defunctum et successorem, pro rata temporis illius anni, quo quilibet prefuit dicte dignitati uel ecclesie, et ipsius onera supportauit.</p>
                    <p>Hoc autem extendi nolumus ad alia beneficia, cum eadem obtinentes non habeant tot onera supportare: sed seruetur in eis quod est de iure statutum, uel consuetudine approbatum.</p>
                    <p>Huiusmodi uero prouisionem ad rectores uel uicarios perpetuos ecclesiarum parochialium extendi non intendimus, in ciuitatibus, diocesibus, uel prouinciis, ubi aliud de statuto uel racionabili consuetudine est obtentum.</p>
                </div>
                <div>
                    <head>Capitulum 57</head>
                    <p>Bailliuie et scribanie ad prelatos spectantes, ad uoluntatem, non ad uitam, conferantur.</p>
                    <p>Statuimus, quod nullus nostrum archiepiscoporum uel episcoporum, nec prelatus, seu capitulum alicuius ecclesie cathedralis uel collegiate, de aliqua prouinciarum nostrarum, uel aliqua singularis persona de ipso capitulo, bailliuias, scribanias, seu alia officia, ad nos seu dignitates uel beneficia nostra spectancia, possit de cetero alicui persone concedere ad eius uitam, sed ad beneplacitum dumtaxat concedentis seu concedentium eorumdem.</p>
                </div>
                <div>
                    <head>Capitulum 58</head>
                    <p>Bona ecclesie quecumque, ad sigillum cuiuscumque domini temporalis minime obligentur.</p>
                    <p>Uolentes ecclesiarum indemnitatibus prouidere: statuimus, quod aliquis prelatus uel clericus beneficiatus, cuiuscumque status uel condicionis existat, bona dignitatis uel eciam beneficii sui obligare sub sigillo regis uel alicuius domini temporalis non presumat.</p>
                    <p>Et si contra faceret, eo ipso excommunicacionis sententie ipsum decernimus subiacere.</p>
                </div>
                <div>
                    <head>Capitulum 59</head>
                    <p>Ne quis bona clericorum in edem sacram deposita sub banno ponere presumat.</p>
                    <p>Denunciari precipimus publice excommunicatos, uniuersos et singulos dominos temporales, iudices, et alios quoscumque, qui apud edes sacras deposita bona ecclesiarum uel ecclesiasticarum personarum, arrestauerint, saisiuerint, uel occupauerint, et qui arrestari, saisiri, uel occupari mandauerint, et qui talia occupata, saisita, seu arrestata receperint, et qui in predictis scienter dederint publice uel occulte consilium, auxilium, uel fauorem, excommunicatos ex nunc ut ex tunc haberi uolumus ipso facto.</p>
                </div>
                <div>
                    <head>Capitulum 60</head>
                    <p>Quomodo et qualiter ordinarii in exequenda ultima uoluntate habere se debeant, et quem processum inde habeant exercere.</p>
                    <p>Periculose negligentie peruerseque heredum malitie, defunctorum, et eorumdem ultimarum uoluntatum executorum, occurrere cupientes, et ut pie uoluntates defunctorum, effectum debitum sorciantur: nos, sacro approbante concilio, statuimus, ut tam nos archiepiscopi et successores nostri, quam uenerabiles fratres nostri episcopi prouinciarum nostrarum, et cuiuslibet eorumdem, et eorum successores, uisitacionis officium exercendo, et alias quandocumque nobis uel eis uidebitur expedire, possimus super execucionibus testamentorum, circa relicta ad pias causas inquirere et procedere ex mero et puro officio, absque libelli oblacione et litis contestacione, et absque strepitu et figura iudicii, simpliciter et de plano, ipsaque negocia, ueritate cognita, decidentes, uoluntates ultimas defunctorum execucioni debite demandare: cum nil cautum hominibus debeatur, quam ut extreme uoluntatis liber sit stilus, et liberum, quod postea non redit, arbitrium: eademque forma possit seruari super usurarum restitucionibus faciendis.</p>
                    <p>Et licet hec fuissent iam a iure permissa: uolumus, quod presens statutum non tantum futura negocia, sed et preterita, et adhuc pendancia complectatur.</p>
                </div>
                <div>
                    <head>Capitulum 61</head>
                    <p>Prelati in uita uel in morte, ecclesie cui prefuerint, certam capellam hic relinquant, ad summam designatam.</p>
                    <p>Cum ob honorem Dei et cultus Diuini, ecclesie, maxime cathedrales, pulcris pollere debeant ornamentis, idcirco sacro approbante concilio statuimus, quod quilibet nostrum archiepiscoporum et episcoporum prouinciarum nostrarum, in uita sua unam cappellam integram de pulchris pannis et nobilibus, ecclesie cui prefuerit, uel centum florenos auri pro eadem emenda relinquere teneatur.</p>
                    <p>Et ad hoc sint eius bona, quecumque habuerit dicto tempore, obligata.</p>
                </div>
                <div>
                    <head>Capitulum 62</head>
                    <p>Curati in suorum parochianorum uoluntatibus ultimis, si commode uacare possint, assistant.</p>
                    <p>Et qualiter notarii in manifestando dictas ultimas uoluntates habere se debeant.</p>
                    <p>Et per quem legata incerta et quomodo distribuenda existant.</p>
                    <p>Ne relicta in testamentis uel aliis ultimis uoluntatibus, causa emende, uel ad pias causas eleemosine, uel restitucionis certe aut incerte, forsitan occultentur: statuimus, ut presbyter parochialis interesse rogetur ordinacioni testamenti, si haberi poterit: et quod notarius, qui receperit testamentum aut aliam ultimam uoluntatem, infra octo dies a die obitus numerandos, prelato, uel officiali, aut presbytero parochiali, copiam illius articuli, ubi queuis eleemosina piis est usibus deputata, uel emenda seu restitucio facienda, sub pena excommunicacionis, quam ipso facto, si requisitus reddere negauerit, incurrat, facere fideliter teneatur.</p>
                    <p>Si uero testamentum per suum presbyterum receptum fuerit; quod presbyter, omnium legatorum piorum in dicto testamento factorum copiam clausule uel clause seu ordinario, seu eius officiali, infra prefatum VIII. dierum terminum, sub excommunicacionis pena, mittere teneatur.</p>
                    <p>Et ille uel illi cum heredibus uel executoribus testatoris ordinare festinent, quod emende non occultentur, et eleemosine sic relicte, uel restituciones huiusmodi, non pereant ad tempus magnum, uel modicum, aut forte perpetuo.</p>
                    <p>Adiicientes insuper, quo incerte restituciones nulli per aliquem, preter diocesani licenciam, prebeantur; nec distribui presumantur alibi, quam ubi prelatus duxerit ordinandum, eciamsi contrarium a testatore dictum esset: nisi testator, executoris uel executorum suorum arbitrio faciendam restitucionem et distribucionem huiusmodi ordinasset.</p>
                    <p>Quo casu, executores a tempore mortis, ubi tempus restitucionis uel distribucionis non esset testamento insertum, alias ab illo expresso tempore computandum, infra sex menses debeant fideliter defuncti exequi uoluntatem.</p>
                    <p>Quod si non fecerint: extunc diocesani restituciones et distribuciones incertas faciant, intencionem defuncti, quantum poterunt, imitantes.</p>
                    <p>Executores autem predicti, ut magis habeant materiam fideliter exequendi: de distribucionibus et de restitucionibus predictis, diocesano reddere teneantur racionem.</p>
                    <p>Ad hec autem adiicimus et mandamus, quod presbyteri in synodis uenientes, prelato suo uel officiali eius, in scriptis testatorum et executorum nomina, et quantitatem huiusmodi presentare.</p>
                    <p>Cum in eo, in quo alicuius interesse racionabiliter tangitur, eius uocacio debita requiratur: uolumus insuper et inhibemus, quod in distribucionibus legatorum, quorum diuisioni seu execucioni habent interesse episcopi de consuetudine uel de iure, uocari debeant episcopi, seu locatenentes ipsorum: quibus equidem non uocatis, nulla presumatur fieri distribucio de legatis.</p>
                    <p>Et si facta fuerit, heredi uel successori, uel illi cui relictum est, nulla ex tali distribucione libertas acquiratur.</p>
                </div>
                <div>
                    <head>Capitulum 63</head>
                    <p>Super sepultura inter duas ecclesias orta dissensione, qualem processum ordinarius habet exercere.</p>
                    <p>Si super eleccione sepulture alicuius defuncti dubium inter duas ecclesias, uel alias, inter partes oriatur: ad ordinarium uel officialem illius, sub cuius iurisdiccione defunctus degebat tempore mortis eius, protinus recurratur: qui summarie, et absque figura et strepitu iudicii, de dubio cognoscat huiusmodi; et antequam corpus defuncti tradatur ecclesiastice sepulture, si possit absque onere et scandalo reseruari, breuiter diffiniat questionem predictam: et quod deinde diffinierit, non obstante appellacione, execucioni debite demandetur.</p>
                    <p>Si uero cause cognicionem, uel propter officialis absenciam, decisionem dicti dubii, differri contingat, et cadauer huiusmodi absque scandalo inhumatum nequeat reseruari: si in parochia sua huiusmodi obierit, in eadem; si uero in alia, in ipsa, absque ipsarum partium preiudicio, sub commenda tumuletur, quousque dictum dubium fuerit terminatum.</p>
                    <p>Si qui autem in premissis contradictores extiterint aut rebelles, recipiendo ipsum corpus, alibi deportando sepeliendum, dando auxilium, consilium, uel fauorem: loca, eo ipso, ecclesiastico subiaceant interdicto, a quo nullatenus liberentur, quousque ad cognicionem ordinarii de premissis satisfaccionem fecerint competentem.</p>
                    <p>Necnon precipimus sub excommunicacionis pena, quam contrarium facientes incurrere uolumus ipso facto, ut nullus, cuiuscumque condicionis aut status existat, dictum funus, antequam cognitum fuerit apud quam ecclesiam tumulari debeat, dictum corpus sic iniuriose receptum sequatur, seu concomitare presumat.</p>
                    <p>Eamdemque sentenciam incurrere uolumus quemcumque asportantem per se, uel per alium, pannum seu pannos aureos uel sericos, uel torticia, ad locum funeris sic recepti, ut prefertur.</p>
                    <p>Adiicientes insuper: quod si illi qui ante cognicionem predictam corpus receperint, asportauerint, seu asportari fecerint, per se uel alium, siue dantes super hoc auxilium, consilium, uel fauorem: si fuerint religiosi mendicantes, eo ipso, ab audicione confessionum in omnibus nostris prouinciis ac diocesibus propriis, et publica proposicione uerbi Dei perpetuo sint exclusi.</p>
                </div>
                <div>
                    <head>Capitulum 64</head>
                    <p>De corporibus defunctorum, eorum ecclesiis presentandis, si consuetudo habeatur.</p>
                    <p>Ut honor debitus matrici ecclesie per eiusdem parochianos et subditos obseruetur, in qua consueuerunt celesti pabulo refici, dum uiuebant, et iuxta Apostolum sint consolacionis socii, qui fuerunt passionum: statuimus, quod quicumque extra parochialem suam ecclesiam elegerit sepulturam, eius corpus, ante ipsius sepulturam, si in sua parochia uel extra decesserit, uel illud ad ipsam deportari contigerit, matricis ecclesie solemniter presentetur, si hoc de consuetudine uel de usu habeatur; et eidem reddatur de funeralibus debitum, prout de iure uel in parochia decedentis est fieri consuetum.</p>
                    <p>Contrarium uero facientium loca, ipso facto, ecclesiastico subiaceant interdicto: et transgressorum nomina per rectores locorum ordinariis intimentur, ut interdicti sentenciam obseruari faciant, et prout iustum fuerit, aggraueri.</p>
                </div>
                <div>
                    <head>Capitulum 65</head>
                    <p>Quam porcionem curati ecclesiarum habere debeant in deposito funere, quousque alibi in lecta sepultura tumuletur.</p>
                    <p>Desiderabiliter affectantes ut parochiales ecclesie, que maternes imitantur affectus, piis in Domino suorum defunctorum parochialibus iuribus non fraudentur: declarando statuimus, quod per illos apud quorum ecclesias seu coemeteria defunctos ipsos extra loca obitus transferendos deponi continget, de funeralibus et legatis eisdem parochialibus respondeatur ecclesiis, ac si in ipsis, in quibus corpus est depositum, sepulturam perpetuam elegissent.</p>
                </div>
                <div>
                    <head>Capitulum 66</head>
                    <p>Mandatur ut decretalis Super cathedram penitus obseruetur.</p>
                    <p>Uolentes inter prelatos et rectores ecclesiarum questionis et scandali materiam amputare: ut inter eosdem pacis tranquillitas uigeat, et feruor caritatis existat, precipimus obseruari constitucionem editam per bo. mem. dominum Bonifacium papam octauum, que incipit: Super cathedram preeminentie pastoralis: innouatam per fe. rec. dominum Clementem papam quintum in concilio Uiennensi.</p>
                    <p>Si qui uero religiosi contra dictam constitucionem maliciose uenerint, et eidem in omnibus et per omnia non obtemperauerint: eo ipso ab audicione confessionum in omnibus nostris prouinciis ac diocesibus propriis, et publica proposicione uerbi Dei, perpetuo sint exclusi; donec, satisfaccione prehabita, ab altero nostrum archiepiscoporum, in cuius ciuitate uel diocesi transgressores dicte constitucionis moram traxerint, uel a suffraganeis, in quorum ciuitate uel diocesi transgressiones predictas fecerint, de consilio tamen sui metropolitani, uel diocesani, relaxacionem super premissis meruerint obtinere.</p>
                </div>
                <div>
                    <head>Capitulum 67</head>
                    <p>Ne religiosi aut alii predicent quo minus a solucione decimarum aliquis retrahatur.</p>
                    <p>Precipimus eciam publicari, quod nulli religiosi, uel alii, in sermonibus suis, confessionibus, aut aliis actibus, de cetero talia presumant proponere, que audientium animos a decimarum, uel aliarum rerum, ecclesiis, monasteriis, hospitalibus, seu aliis piis locis debitarum solucione retrahant, uel circa id corrumpant: immo uerbo et opere informent eosdem, ut ad solucionem predictorum prompte uoluntatis animo sint attenti.</p>
                    <p>Si autem contrarium fecerint: ab audicione confessionum et publica proposicione uerbi Dei nostris prouinciis perpetuo sint exclusi.</p>
                </div>
                <div>
                    <head>Capitulum 68</head>
                    <p>Cuicumque liberum existit domos aut horrea locare pro decimis recondendis, et eas arrendare libere, et pro arrendatoribus fideiubere, prohibicione dominorum temporalium non obstante, graui pena contra eos imminente.</p>
                    <p>Cum in nonnullis partibus prouinciarum nostrarum, locorum domini temporales ecclesiasticis utilitatibus inuidentes, non permittant quod persone ecclesiastice, que inibi decimas percipiunt, emant seu alio titulo acquirant et habeant domos, seu horrea, uel cellaria, in quibus decimales redditus congregentur aut conseruentur; prohibeant eciam subditis suis, et diuersis modis eos trahant, ne dictis personis ecclesiasticis, aut ementibus ab eis, domos, horrea, aut uasa ad hoc locent, commodent, uel concedant: quod quidem facere moliuntur, ut persone predicte dictos redditus eisdem dominis seu aliis uendere pro minimo compellantur: et arrendare suis hominibus et subiectis et aliis, sub magnis mulctis et minis, fructus ecclesiasticos et reditus et decimas non permittunt, et ne aliquis pro arrendatore fideiussor existat: nos indemnitati ecclesiarum prouidere uolentes, et abusum huiusmodi in Diuine legis offensam presumptum penitus de ipsis prouinciis extirpare, sacro approbante concilio, locorum et prouinciarum nostrarum ordinariis precipiendo mandamus, quatenus, locorum domini et rectores, postquam pro parte personarum ecclesiasticarum inde legitime requisiti fuerint, deliquerint in premissis, uel aliquo predictorum, sentenciam excommunicacionis, quam obsequia huiusmodi subtrahentes incurrere preter iuris sentenciam uolumus, contra ipsos dominos et quoscumque talia facientes, studeant publicare, ac eorum exigente contumacia per censuram ecclesiasticam aggrauare.</p>
                    <p>Et si infra octo dies non reuocauerint cum effectu, cum damnis inde secutis: locus ubi inhibiciones facte fuerint, subiaceat ecclesiastico interdicto, ipso facto; a quo minime relaxetur, nisi precedente satisfaccione condigna.</p>
                </div>
                <div>
                    <head>Capitulum 69</head>
                    <p>De quibus rebus uera decima exsoluatur, consuetudine quauis non obstante.</p>
                    <p>Cum decime et primitie ex ordinacione Diuina ecclesiis debeantur: statuendo precipimus ut possessores terrarum, uinearum, uirgultorum, pratorum, aliarumque possessionum cultarum, statim ex eis collectis fructibus, et fetuum animalium quorumcumque, ex quo materno non indigent nutrimento, nouem sibi partibus retentis, decimam partem immediate subsequentem integre de predictis, nullis inde primitus deductis tributis, censibus, expensis, arreragiis, seu seruitiis aliis, necnon de omnibus aliis bonis, ecclesiis, quibus debentur, ecclesiastica censura per locorum ordinarios compellantur; contraria consuetudine qualibet, quam tollimus, non obstante: nisi de consuetudine maiorem partem ecclesia recipiat, cui per presentem constitucionem non intendimus derogare.</p>
                    <p>Idem de primitiis predictorum de iure uel consuetudine debitis precipimus obseruari.</p>
                    <p>Si uero aliquid predictorum fructuum uel fetuum, ad dominos, emptores, seruitores, mercenarios, uel quoscumque alios, non decimatorum seu non primiciatorum transierit: ecclesia, seu rector, solucionem decimarum et primiciarum, a quo maluerit eorumdem, poterit uendicare.</p>
                    <p>Uno tamen soluente, alter remaneat liberatus.</p>
                </div>
                <div>
                    <head>Capitulum 70</head>
                    <p>Ut nullus res decimandas abinde extrahat, quousque decimantes fuerint conuocati cum effectu.</p>
                    <p>Ex plurimorum, ad quos decimarum percepcio pertinere dignoscitur, et frequenti querela suscepimus, quod nunnulli prediorum possessores, non uocatis nec certificatis iis qui ad colligendas decimas per eos ad quos spectant, extiterunt ordinati, per se fructus diuidunt, et pro libito partiuntur, ex quibus insequi possunt fraudes et perdicio fructuum.</p>
                    <p>Quibus pro posse obuiare uolentes, sacro presenti approbante concilio statuimus, ut nullus, cuiuscumque status seu condicionis existat, qui ad prestacionem teneatur decimarum fructus, qui sunt recolligi consueti, diuidere aut partiri presumat, seu alias a predio extrahere in quo creuerint dicta blada, uel alibi asportare, nisi certificatis primitus presencialiter leuatoribus decimarum.</p>
                    <p>Et ad hoc per excommunicacionis sentenciam per locorum ordinarios arceantur: contrario usu, seu consuetudine aut obseruancia aliqua, non obstantibus.</p>
                </div>
                <div>
                    <head>Capitulum 71</head>
                    <p>Qualiter infideles ad baptismum admittantur.</p>
                    <p>Insuper statuimus, ut cum infideles ad ecclesiam causa percipiendi baptismatis uenerint, diebus aliquibus per rectorem ecclesie conseruentur, ut cognoscant utrum in tenebris ambulent, uel in luce.</p>
                    <p>Et si perseuauerint in proposito baptizandi, eisdem baptisma ulterius non negetur.</p>
                </div>
                <div>
                    <head>Capitulum 72</head>
                    <p>Quomodo regulares apostatantes puniantur, et eciam dantes eisdem consilium aut fauorem.</p>
                    <p>Statuimus, quod monachi uel canonici regulares professi, qui relicto habitu ad seculum redierint, et uoto racionabili sunt adstricti, nisi infra mensem ad claustrum redierint, et uotum suum curauerint adimplere, suis beneficiis sint priuati, ac apostate, tanquam excommunicati, ab omnibus euitentur, et excommunicati denuncientur diebus Dominicis et festiuis: et moneantur et excommunicentur conuersantes cum eisdem, ac dantes eis consilium, auxilium, uel fauorem.</p>
                </div>
                <div>
                    <head>Capitulum 73</head>
                    <p>Quomodo exempti, in prioratibus non exemptis delinquentes, per ordinarios puniantur.</p>
                    <p>Religiosi uero et monachi, quibus ne a quoquam interdici, suspendi, uel excommunicari ualeant, a sede apostolica est indultum, si ad aliqua loca pia, uel eciam prioratus, ordinariis subiectos, destinati fuerint per superiores suos, ut regant ipsos, uel ut proprii ipsorum locorum ministri seu monachi resideant in eisdem quamdiu morantur in illis, racione eorumdem locorum seu prioratuum, non solum in predictis, sed in aliis, possint, si deliquerint, a suis ordinariis puniri, prout iusticia suadebit.</p>
                </div>
                <div>
                    <head>Capitulum 74</head>
                    <p>Religiosi mendicantes ad aliam religionem non mendicantem assumpti: prohibetur prelatus pensiones eis assignare; pena prelato eidem imminente.</p>
                    <p>Cum nonnulli mendicantes, ad ordinem non mendicantium transeuntes, ob ambiciones, ad honores, beneficia, uel pensiones libenter appetant se transferri, ut facilius possint predictorum aliquod obtinere, nolentes in ea uocacione, in qua uocati sunt, iuxta dictum Apostoli, permanere: proinde nos speciali constitucione duximus statuendum, quod predictis quondan mendicantibus in ordine non mendicantium persistentibus pensiones alique in pecuniis, bladis, uel rebus aliis quibuscumque, a prelatis ipsorum nullatenus assignentur.</p>
                    <p>Quod si factum in contrarium fuerit, nullum esse decernimus ipso facto.</p>
                    <p>Contrafacientes uero prelati, pensionem aliquam assignando, pensiones predictas infra annum repetant.</p>
                    <p>Quod si dictas pensiones infra annum cum effectu non duxerint repetendas: extunc episcopi quilibet dictorum prelatorum, pensiones predictas possint et ualeant mense sue proprie applicare.</p>
                    <p>Presentem uero constitucionem nedum ad futura extendi uolumus, sed ad preterita et presencia mandamus.</p>
                </div>
                <div>
                    <head>Capitulum 75</head>
                    <p>Si curati ecclesiarum sustentari de redditibus suarum ecclesiarum non ualent, percipientes decimas per ordinarios compellantur, ut abinde sustententur.</p>
                    <p>Prouideri precipimus per locorum ordinarios, quod ubi rectores et uicarii de redditibus suarum ecclesiarum nequeunt commode sustentari, nec alia incumbencia onera supportare, tantum de decimis suarum parochiarum eisdem rectoribus per quoscumque percipientes easdem, tam exemptos quam non exemptos, faciant assignari, quod exinde commode possint sustentari, et episcopalia iura soluere, et alia incumbencia eis onera supportare: ita quod religiosi, exempti et non exempti, de terris et possessionibus per eos acquisitis hactenus, et amodo acquirendis, decimas integre soluant illis ecclesiis, quibus possessiones eedem et terre fuerunt primitus decimales.</p>
                    <p>Super iis enim est ipsis ordinariis, nisi de rebus exemptis agatur, iurisdiccio attributa.</p>
                </div>
                <div>
                    <head>Capitulum 76</head>
                    <p>Laici qui ius patronatus in ecclesiis parochialibus habere se asserentes, eas tenent occupatas, dimittere easdem teneantur, et per ordinarios ad hoc compellantur.</p>
                    <p>Quia in aliquibus locis prouinciarum nostrarum, seu alicuius seu aliquarum ex eis, laici parochiales ecclesias, occasione iuris patronatus, quod in eis habere se asserunt, uel alias, detinent occupatas: presentis auctoritate concilii monemus huiusmodi laicos, ut infra duos menses dictas ecclesias omnino dimittant, per locorum ordinarios seu alios ad quos pertinet, libere disponendas.</p>
                    <p>Alioquin tam illi qui dictas ecclesias detinent, quam qui postea detinere presumpserint, nouerint se excommunicacionis sententie subiacere: non obstante contraria consuetudine aliqua, que dicenda est potius corruptela.</p>
                    <p>Per hoc tamen nolumus habentibus ius patronatus, quoad illud, in aliquo derogare.</p>
                </div>
                <div>
                    <head>Capitulum 77</head>
                    <p>Ut nullus per secularis alicuius potenciam ad beneficium ecclesiasticum admittatur.</p>
                    <p>Item statuimus, quod clerici seculares uel regulares, qui per potenciam uel impressionem cuiuscumque secularis persone se per patronos ad ecclesiastica beneficia procurauerint presentari, aut ipsa sibi conferri, prouideri, uel eligi ad eadem, aut ad hoc litteras, nuncium, uel mandatum impetrauerint, aut fecerint impetrari, seu tali presentacioni, collacioni, prouisioni, uel eleccioni consenserint, aut eas seu earum aliquam habuerint, excommunicacionis sentenciam eo ipso se nouerint incurrisse.</p>
                </div>
                <div>
                    <head>Capitulum 78</head>
                    <p>Ad Diuina celebranda presentatus non admittatur, nisi ordinarii licencia petita et obtenta.</p>
                    <p>Statuimus insuper quod nullus clericus presentatus uel institutus in parochiali ecclesia de aliqua dictarum prouinciarum a clerico uel laico, in eadem administrare presumat, donec a diocesano episcopo curam in eadem ecclesia receperit animarum: quacumque contraria consuetudine non obstante, que potius dicitur corruptela.</p>
                    <p>Quicumque autem contrarium fecerit: ipso facto, iure quod habet uel habere credit in ipsa ecclesia, sit priuatus ea uice: potestate data diocesano remouendi institutum seu eciam presentatum.</p>
                    <p>Nihilo minus statuentes quod institutus et confirmatus per episcopum, nullo casu ualeat ab alio quam ab episcopo remoueri.</p>
                </div>
                <div>
                    <head>Capitulum 79</head>
                    <p>De contribucione expensarum inter beneficiatos fienda pro legacione ordinariorum, aut pro litigio subsecuto.</p>
                    <p>Item statuimus, quod si archiepiscopus, uel episcopus, uel aliquis rector alicuius ecclesie, ciuitatis, uel diocesis alicuius prouincie, expensas necessarias fecerit in legacionibus et nunciis sedis apostolice: expense ille soluantur de communi distribucione ecclesiarum ciuitatis et diocesis, infra quas dicte expense fuerunt facte.</p>
                    <p>Et iste expense soluantur semel in anno.</p>
                    <p>Et in una uel duabus synodis colligantur: nisi per sedem apostolicam, que ecclesie soluere debeant, fuerit ordinatum.</p>
                </div>
                <div>
                    <head>Capitulum 80</head>
                    <p>Pro iuribus ecclesiarum pauperum per clerum eius diocesis contribucio fiat.</p>
                    <p>Quoniam frequenter, propter paupertates ecclesiarum et personarum ecclesiasticarum, multa insurgunt incommoda ecclesiis et personis ecclesiasticis, siue in agendo, siue defendendo non ualentibus prosequi iura sua: sacro approbante concilio statuimus, quod ad arbitrium diocesani uel officialis sui, de communi contribucione expensarum et sumptuum totius diocesis, in quo casus siue necessitas huiusmodi euenerit, in prosecucionibus iuris sui ecclesiastici prouideatur eisdem, et officiales sint eis fauorabiles in iusticia exhibenda.</p>
                </div>
                <div>
                    <head>Capitulum 81</head>
                    <p>Licitum sit presbytero celebrare uolenti, cuicumque presbytero confiteri, si proprii confessoris presencia non assistat.</p>
                    <p>Ut Misse cum puritate conscientie celebrentur, et ne propter defectum confessoris eas omitti contingat: indulgemus, quod quilibet presbyter, uolens Missam celebrare, licite possit cuilibet presbytero idoneo sua confiteri peccata, et absolucionis beneficium recipere ab eodem.</p>
                </div>
                <div>
                    <head>Capitulum 82</head>
                    <p>Ne sacerdos celebrare presumat cum suo filio illegitime procreato.</p>
                    <p>Item statuimus et eciam ordinamus, quod presbyter cum proprio filio spurio Missam non audeat celebrare; nec ipse uel alius calices, uestimenta, uel paramenta, aliaque que Diuino cultui sunt deputata, Iudeo uendere, uel pignorare, uel aptanda seu reficienda tradere, quacumque ex causa presumat.</p>
                </div>
                <div>
                    <head>Capitulum 83</head>
                    <p>Clericus cum superpellicio indutus, sacerdoti celebranti deseruiat in obsequio Diuinorum.</p>
                    <p>Statuimus precipiendo quod rectores ecclesiarum Missas in suis ecclesiis celebrantes, saltem unum clericum superpellicio indutum, qui sibi ministret in obsequio Diuinorum, necessario habere teneantur.</p>
                </div>
                <div>
                    <head>Capitulum 84</head>
                    <p>Parochiani utriusque sexus Dominicis diebus et festis integras debeant audire Missas.</p>
                    <p>Ut honor debitus parochialibus ecclesiis obseruetur, et animarum periculis obuietur, salubriter duximus statuendum; quod parochiani diebus Dominicis et festiuis ad suam parochialem ecclesiam ueniant, Missas integras audituri.</p>
                    <p>Et si per duos Dominicos dies continuos Missas in dictis ecclesiis, legitima causa cessante, non audiuerint: extunc habeant parochiales presbyteri commonere non uenientes, se reuelaturos in ecclesiis nominatos, postea excommunicandos.</p>
                </div>
                <div>
                    <head>Capitulum 85</head>
                    <p>Qualiter eucharistia et chrisma diligenter custodiantur, et qualiter renouentur: et de pena in contrarium facientes.</p>
                    <p>Omnes ministros ecclesiarumque rectores prouinciarum nostrarum exhortamur in Domino, eis nihilo minus in uirtute sancte obedientie iniungendo, ut in cunctis ecclesiis sibi commissis eucharistia et chrisma sub clauibus fideliter conseruentur, ne inde possint sortilegia exerceri; et quod ipsa non exponant supellectilibus, uasis, archis propriis, aut aliorum; et ad habendum calices argenteos studeant, et uasa ministerii, uestimenta, pallas altaris; necnon et ipsa corporalia tam nitida et munda teneant, ne alicui sint horrori, et ut potius Dei basilice quam domus laice uideantur.</p>
                    <p>Minus enim uidetur absurdum in sacris sordes negligere, que non decent et in profanis.</p>
                    <p>Si autem propter ingruentem necessitatem aliqua uasa uel supellectilia in ecclesiis conseruanda poni contigerit, necessitate cessante ab ecclesiis ea expellantur.</p>
                    <p>Transgressores predictorum, ordinariorum arbitrio puniantur.</p>
                    <p>Item huic constitucioni adiiciendo statuimus, quod prefati presbyteri et rectores circa renouacionem Eucharistie taliter se exhibeant diligentes, quod de xv. in xv. diebus habeant dictam Eucharistiam ad longius renouare, ne ex negligencia huiusmodi mandati nostri scandala sequi possint.</p>
                    <p>Inobedientes uero per suos ordinarios pena condigna uolumus castigari.</p>
                </div>
                <div>
                    <head>Capitulum 86</head>
                    <p>Quomodo fontes baptismales custodiantur, et claudantur: et ad quem clausura fienda eorumdem pertinere dinoscatur.</p>
                    <p>Cum non deceat sacramentalia illa, per que spiritualium mundiciarum consequimur puritatem, materialium sordium contagionibus inquinari: statuimus, ut singuli parochialium ecclesiarum rectores, in quibus fontes huiusmodi sunt fundati, eos sic claudi clauibus faciant, et clausos teneri, quod nullus ad illos sordibus patere possit accessus, ne temeraria manus ad immundam contrectacionem extendere se ualeat commode.</p>
                    <p>Et ut per huiusmodi statuti obseruanciam, illius quod inibi percipitur crescat reuerencia sacramenti: uiginti quinque solidorum Turonensium pena seu mulcta puniri uolumus quoslibet hoc agere contemnentes, et quod huiusmodi pecunia in opus ecclesie, uel in alios pios usus ad diocesani loci arbitrium conuertatur.</p>
                    <p>Intencionis tamen nostre non existit, quod dictus rector cooperturam seu clausuram dictorum fontium suis sumptibus facere teneatur, nisi consuetudo in contrarium hoc haberet.</p>
                    <p>Quam quidem consuetudinem uolumus obseruari.</p>
                </div>
                <div>
                    <head>Capitulum 87</head>
                    <p>De indulgentiis concessis corpus Christi associantibus, cum infirmo asportatur.</p>
                    <p>Si propter Christum sanctis eius reuerencia impendi precipitur: quanto magis colendum est ueneracione precipua sacratissimum corpus eius, qui sanctos sanctificat, ac caput est sanctorum omnium et corona.</p>
                    <p>Hoc utique corpus, quod ipse solus pro nostra reconciliacione in ara crucis hostiam obtulit Deo Patri, quotidie in ecclesiasticis aris, pro uiuis et mortuis in illius passionis memoriam immolatur.</p>
                    <p>Statuimus igitur et inhibemus, quatenus omnes et singuli priores, rectores, atque uicarii ecclesiarum, nostrarum prouinciarum, ciuitatum, et diocesum, parochianos suos, presertim in Missarum solemniis, inducere studeant, ut huiusmodi sanctissimo corpori, cum per presbyterum defertur infirmo in uiaticum ministrandum, reuerenter assurgant, illudque deuote sequantur, ac cum luminarium adhibicione honorent.</p>
                    <p>Et ut ad hoc alliciantur uehementius spiritualium stipendiis premiorum: omnibus qui corpus ipsum sequentur sine lumine, diurno tempore, uel nocturno, x. dies; omnibus uero, cum luminaribus dictum sacratissimum corpus sequentibus, uel luminaria mittentibus, de die, xx. de nocte uero, xxx. dierum indulgenciam de iniunctis eis penitentiis, dummodo uere penitentes et confessi infra xv. dies existant, misericorditer relaxamus.</p>
                </div>
                <div>
                    <head>Capitulum 88</head>
                    <p>Qualiter noue reliquie uenerentur, et antique extra uasa minime ostendantur.</p>
                    <p>Ut sanctorum reliquie in maiori habeantur honore, ac ne Christianorum simplicitas uariis decipiatur figmentis, sicut occasione questus in plerisque locis fieri consueuit: obseruari precipimus, ut antique reliquie amodo extra capsas uel uasa nullatenus ostendantur, nec exponantur uenales.</p>
                    <p>Inuentas autem de nouo nemo uenerari presumat, nisi a Romana ecclesia fuerint approbate.</p>
                    <p>Nec questori alicui permittatur portare reliquias, crucem, uel capsas, nec publice in ecclesia predicare ultra suarum continenciam litterarum, propter falsa que quandoque interserunt, nisi de ordinariorum licencia speciali.</p>
                    <p>Et si contra presumptum extiterit ab ipsis, debite puniantur.</p>
                </div>
                <div>
                    <head>Capitulum 89</head>
                    <p>In diebus ieiunii uel abstinentie, carnes non comedantur: pena contra facientes imminente.</p>
                    <p>Gulositatis excessum debito moderamine reprimere cupientes: sacro approbante concilio prohibemus districtius, sub pena excommunicacionis et malediccionis eterne, ne aliquis, cuiuscumque status uel condicionis existat, in diebus ieiuniorum per ecclesiam indictorum, et precipue in Quadragesima, carnes comedat, nisi necessitate cogente.</p>
                    <p>Confessores autem religiosi, si exempti non sint, uel seculares, si preterquam in casu necessitatis alicui licenciam dederint uescendi carnibus diebus predictis, sentenciam eamdem incurrant, grauiori coercione per suos ordinarios, si eis uidebitur, castigandi.</p>
                </div>
                <div>
                    <head>Capitulum 90</head>
                    <p>Diebus sabbatinis ab esu carnium abstineant clerici, nisi in necessitatibus, aut in die a iure exceptato.</p>
                    <p>Cum, sacra Scriptura testante, plura recipientes a Domino, uersa uice ad plura reddenda ex gratitudinis debito teneantur; cumque deceat ecclesiasticos uiros, presertim sacris insignitos ordinibus, aut beneficia ecclesiastica obtinentes, in domo Domini, in cuius sortem adscripti sunt in modo uiuendi laicos excellere, ut laici eorum exemplo proficiant, non autem ex ipsorum corruptis moribus deformentur: statuimus, quod clerici beneficiati, aut in sacris ordinibus constituti, exnunc singulis diebus sabbati, ob reuerenciam B. Marie Uirginis gloriose, a carnium esu abstineant; nisi ex causa necessitatis, super qua comedentium conscientie relinquatur uel nisi ea die festum Natalis occurrat.</p>
                    <p>Statuti uero huiusmodi transgressores, pro quolibet die sabbati quo fecerint contra illud, per unum mensem ipso facto ab ingressu ecclesie sint suspensi.</p>
                </div>
                <div>
                    <head>Capitulum 91</head>
                    <p>Omnes utriusque sexus parochiani ecclesiarum moneri debent, ut ecclesias edificent, aut reparent: et qualiter in ecclesiis ruralibus, diebus Dominicis, ibidem celebretur; et qui eleemosinas dederint, indulgencias consequantur hic expressas.</p>
                    <p>Cum presens et uisibilis ecclesia militans, triumphanti celesti ciuitati Hierusalem non immerito comparetur, et locum ubi sacratissimum corpus Domini nostri Iesu Christi conficitur et seruatur, et nostre reconciliacionis ad Dominum instrumenta, uidelicet sacramenta ecclesiastica, ministrantur, pro offensis et culpis populi recurrentis ad supplicandum Diuine maiestati specialiter deputatum, in quo et delictorum uenia confidentius impetratur, inter cetera, firmo fundamento ac expletis edificiis communiri deceat, ut Deo gratus existat, inspicientibus et ingredientibus sit deuotus et placidus, et confidentius alliciat, reficiat, et informet: sacro approbante concilio statuimus, ut episcopi, abbates, prelati, rectores ecclesiarum, et religiosi quicumque prouinciarum nostrarum, in suis admonicionibus, predicacionibus, confessionibus, et alias ubicumque, quantumque commode poterunt, clericos, plebes, et populos inducant attentius, et informent, quod cum ecclesie ordinariis subiecte, construccione, reparacione, emendacione, et ornamentis ecclesiasticis indiguerint, ad predicta facienda et habenda, de bonis sibi a Deo collatis contribuant et eleemosinas conferant competentes.</p>
                    <p>Ordinarii autem locorum prouideant, quod ecclesie rurales que eis subsunt, taliter reparentur, quod in eisdem in diebus festiuitatum sanctorum uel sanctarum, quorum uel quarum sunt uocabulo insignite, et eciam aliis diebus Dominicis et festiuis, prout est fieri consuetum, decenter ualeant Misse celebrari, rectores, parochianos, et subditos eorumdem, ad premissa omnia, si necesse fuerit, compellendo; constituentes nihilo minus dicti rectores aliquos parochianos, illarum collectarum operarios et executores, qui ad premissa complenda sint fideles, solliciti, et attenti.</p>
                    <p>Ut autem omnes et singuli ad premissa promptius et facilius inclinentur, omnibus uere penitentibus et confessis, tam qui predictas pias eleemosinas et caritatiua subsidia erogauerint, quam religiosis et aliis, qui alios ad hec facienda induxerint, xx. dies de iniunctis eisdem penitentiis, de omnipotentis Dei confisi clemencia, misericorditer relaxamus.</p>
                    <p>Suffraganei uero prouinciarum nostrarum in suis diocesibus concedant eciam alios xx. dies, uel plus uel minus, prout eis uidebitur faciendum.</p>
                </div>
                <div>
                    <head>Capitulum 92</head>
                    <p>Exempti oratoria non erigant sine licencia ordinariorum petita et obtenta.</p>
                    <p>Obseruari precipimus ut ordinarii in suis diocesibus, religiosis exemptis non permittant construere oratoria seu cappellas in locis non exemptis, sine ipsorum ordinariorum licencia speciali: nec in ipsis constructis dicti exempti celebrent uel faciant celebrari Diuina, neque tempore interdicti in locis eciam exemptis, nisi prout eis a iure uel speciali priuilegio est concessum: ac si contra, per episcopos compescantur.</p>
                    <p>Et si conseruatores ipsorum exemptorum propter hoc in Ordinarios aliquas sentencias tulerint: tanquam a iure reuocate nullatenus obseruentur.</p>
                </div>
                <div>
                    <head>Capitulum 93</head>
                    <p>De pena eorum, qui ab immunitate ecclesiarum, uel a domibus episcoporum, ad easdem confugientes abstrahunt, mutilant, aut uulnerant, aut impediunt quo minus libere exire possint.</p>
                    <p>Insuper statuimus, quod quicumque eum seu eos qui confugerint ad ecclesiarum, uel archiepiscopalium seu episcopalium domorum tutelam, ibidem uulnerauerint, mutilauerint, interfecerint, et uictualia eis subtraxerint, uel ne habere aut dari eis ualeant impediuerint per se, uel alium, seu alios; aut custodes, ne exinde exire possint, quoquo modo posuerint, incenderit, seu inde eos extraxerint uiolenter, preterquam in casibus a canonibus permissis, per ordinarios antea declaratis, et extractos uulnerare, seu mutilare, aut eis ultimum inferre supplicium presumpserint, aut quicumque predicta aut aliquid predictorum fieri preceperit, aut procurauerit, seu consilium uel opem adhibendo huiusmodi sceleribus perpetrandis, deliquerit, excommunicacionis sententie subiaceat ipso facto.</p>
                    <p>Adiicimus insuper statuendo, quod quicumque de cetero culpabiles quoquo modo inuenti fuerint in premissis, uel aliquo premissorum, quousque plene satisfecerint ecclesiis uiolatis, et illis quorum interest, Christiana careant sepultura, eciamsi in articulo mortis ab excommunicacionis sentencia super predictis a quoquam fuerint absoluti.</p>
                    <p>Et loca, ubi talia perpetrata fuerint, subiaceant ecclesiastico interdicto, donec competens prestita fuerit emenda.</p>
                </div>
                <div>
                    <head>Capitulum 94</head>
                    <p>Qualiter clericus, clericum in iudicio seculari conuocans, puniatur.</p>
                    <p>Insuper statuimus, quod quicumque clericus uel religiosus, cuiuscumque ordinis, condicionis aut status existat, qui clericum uel religiosum super accione personali, uel super crimine, in iudicium euocari uel citari fecerit coram iudice seculari, scienter, uel maliciose, sententie excommunicacionis subiaceat ipso facto: et uocato sic citato, ei de interesse satisfacere teneatur.</p>
                </div>
                <div>
                    <head>Capitulum 95</head>
                    <p>Qualiter temporales domini puniantur, qui subditis eorum prohibent, ne uictualia aut necessaria clericis ministrentur.</p>
                    <p>Statuimus insuper, quod quicumque temporale dominium obtinentes, interdixerint subditis suis, ne prelatis, aut clericis, aut personis ecclesiasticis quidquam uendant, aut ab eis uel gentibus suis emant aliquid, neque ipsis bladum molant, coquant panem, aut alia obsequia exhibeant, cum talia fieri presumantur in derogacionem ecclesiastice libertatis, denuncientur et publicentur ipso facto excommunicacionis uinculo innodati.</p>
                    <p>Si autem communitas uel uniuersitas quorumcumque locorum, contra predictas personas quoquo modo in predictis deliquerint: tamdiu eo ipso subiaceant ecclesiastico interdicto, quousque per eos fuerit plenarie satisfactum.</p>
                    <p>Circa hoc autem, constitucionem felicis memorie domini Alexandri pape IV precipimus obseruari.</p>
                </div>
                <div>
                    <head>Capitulum 96</head>
                    <p>Contra libertatem ecclesiasticam quouis modo acquisitam facientes, et personis ecclesiasticis et eorum bonis onera imponentes, submissionemque facere coacte procurantes, pena hic statuta puniantur.</p>
                    <p>Ad euitandum periculum animarum, et ecclesiarum indemnitatibus prouinciarum nostrarum et cuiuslibet earumdem prouidendum: omnes et singulos utriusque sexus, cuiuscumque dignitatis, condicionis, aut status existant, qui contra ecclesie libertates, immunitates, iura, iurisdiccionem, et priuilegia eiusdem, siue consistant in spiritualibus, siue in temporalibus, modis quibuscumque acquisita, uel contra laudabiles consuetudines erga ipsas ecclesias pia deuocione fidelium introductas uenire nituntur, ipsa, uel eorum aliquid, per se uel alium, usurpando, occupando, infringendo, aut ipsas ecclesiis et personis ecclesiasticis onera presertim grauia imponendo, aut contra premissa uel aliquod eorumdem, statutum, ordinaciones, pacta, promissiones inter se, clam uel palam, directe uel indirecte, uel faciendo super consiliis, auxiliis, expensis, sumptuum contribucione, uel alias quoquo modo ad inuicem factis uel faciendis, perpetuo uel ad tempus, necnon et omnes et singulos, cuiuscumque dignitatis, condicionis, aut status existant, qui prelatos, ecclesias, monasteria, capitula, collegia, uel conuentus, seu alias personas ecclesiasticas, ad submissiones sibi faciendas bonorum mobilium seu iurium ipsarum ecclesiarum, hactenus compulerint, quocumque quesito colore seu modo, seu alias quomodolibet, nisi, infra duos menses a tempore publicacionis constitucionis huiusmodi numerandos, predicta reuocauerint cum effectu, et de predictis satisfecerint ecclesiis competenter, et ipsa iura in pristina reduxerint libertate, uel de cetero personas ecclesiasticas ad huiusmodi submissiones, ut premittitur, faciendas coegerint; et quoscumque dantes in predictis, uel aliquo predictorum, consilium, auxilium, uel fauorem: singulares uidelicet personas, excommunicacionis; collegia uero et uniuersitates, interdicti sententiis, ipso facto decernimus subiacere.</p>
                    <p>Prelati uero, religiosi, clerici, et persone ecclesiastice, qui uel que presentem constitucionem, et alia iura super hoc edita, non seruauerint, penas supra inflictas a iuribus ipso facto nouerint incurrisse.</p>
                    <p>Presentem autem constitucionem, per diocesanos in suis synodis semel, et per rectores ecclesiarum in suis ecclesiis quolibet anno precipimus publicari.</p>
                </div>
                <div>
                    <head>Capitulum 97</head>
                    <p>Persone ecclesiastice blada et bona sua portare ubi uolunt possint, statuto laicorum non obstante, pena statuentibus imminente.</p>
                    <p>Item cum statuta secularium ecclesias aut personas ecclesiasticas non astringant: statuimus ut seculares, cuiuscumque dignitatis, condicionis, aut status existant, qui pretextu statuti contra iuris formam uel alias quouis modo editi, ne bladum, uinum, et quecumque alia bona ex fructibus, redditibus, seu obuencionibus ecclesiasticorum proueniencia, extrahantur de terra, castro, villa, uel quod cercio precio uendantur, clericos uel ecclesiasticas personas astringere, aut super angariis, aut perangariis, aut aliis quibuscumque cum nec in eis, nec in eorum bonis aliquam habeant potestatem [5] coarctare seu impedire quoquo modo, directe, uel indirecte, presumpserint, excommunicacioni subiaceant ipso facto: et locus ubi hoc per dominum loci, uel uniuersitatem eius, aut eorum conniuencia uel permissu, attentatum fuerit, ecclesiastico subiaceat interdicto: nisi moniti, infra mensem emandauerint, et de perpetratis satisfaccionem exhibere studuerint competentem.</p>
                </div>
                <div>
                    <head>Capitulum 98</head>
                    <p>Ne personis ecclesiasticis per temporales iusticia denegetur: alias censura ecclesiastica puniantur.</p>
                    <p>Statuimus, ut nulli temporale dominium uel iurisdiccionem aliquam obtinentes, uel eciam exercentes, uoce, preconio, uel aliter, prohibeant ne clericis uel personis ecclesiasticis redditus uel alia eis debita minime exsoluantur, aut iusticiam eisdem clericis et personis de suis debitoribus seu malefactoribus facere denegent, uel mandent denegari, uel eosdem clericos seu personas ecclesiasticas banniant, seu banniri mandent.</p>
                    <p>Contrarium uero facientes excommunicacionis sentenciam incurrere uolumus ipso facto, postquam constiterit de premissis.</p>
                    <p>Eamdem sentenciam incurrere uolumus dantes in premissis consilium, auxilium, uel fauorem: precipientes, tales per locorum ordinarios, quousque de iniuria et damno satisfecerint competenter, excommunicatos publice nunciari.</p>
                </div>
                <div>
                    <head>Capitulum 99</head>
                    <p>Bona personarum ecclesiasticarum, que ab ipsis tenentur, ad collectas per laicos imponendas per eos minime quouis modo compellantur.</p>
                    <p>Ad eternam rei memoriam.</p>
                    <p>Quoniam frequenter contingit, quod nonnulli iudices seculares, consules, iurisdiccionem exercentes, potestates, baiuli, ac domini temporales, cognoscere quod ecclesie, clerici, ac persone ecclesiastice, pro terris, domibus, et possessionibus quas tenent, in talliis et collectis ac exaccionibus laicorum soluere et contribuere teneantur, indebite et iniuste, et contra canonicas sancciones; ipsasque ecclesias, clericos, aut personas ecclesiasticas talliare, ac pro huiusmodi talliis, collectis, ac exaccionibus compellere, et contra easdem ecclesias, clericos, aut personas ecclesiasticas, execucionem et compulsionem facere temere, uiolenter, et iniuste, et contra libertatem ecclesiasticam moliuntur, de facto sepissime, tam bona mobilia quam immobilia ecclesiarum et personarum ecclesiasticarum occupando, uendendo, distrahendo, et alias multipliciter occasione premissorum molestando: idcirco premissa omnia et singula fuisse et esse temeraria, uiolenta, iniusta, et iniqua, et contra libertatem ecclesiasticam attenta, decernimus, et declaramus: statuentes et ordinantes, quod talia attentantes, et in iis dantes auxilium, consilium opem, operam, iuuamen, uel fauorem, palam et publice, uel occulte, ipso facto sentenciam excommunicacionis [6] incurrant.</p>
                    <p>Ciuitates uero, uillas, castra, et alia quecumque loca, in quibus premissa facta fuerint seu commissa, seu aliquid predictorum attentatum, ecclesiastico supponimus interdicto, donec de offensa Deo et sue ecclesie et parti lese integraliter et sine fraude fuerit satisfactum.</p>
                </div>
                <div>
                    <head>Capitulum 100</head>
                    <p>Hospitalibus, pro eorum bonis pauperibus deputatis, quod aliqua indiccio seu questa minime imponatur.</p>
                    <p>Item, quod domini seculares, uel quicumque alii, cuiuscumque gradus dignitatis, seu condicionis existant, hospitalia usibus deputata pauperum, occasione caualcatarum, talliarum, questarum, nec aliarum illicitarum exaccionum, quocumque nomine appellentur, nec onerare nec molestare presumant.</p>
                    <p>Alioquin, si desistere et emendam prestare noluerint, uel si de cetero contra fecerint, ipso facto sentenciam excommunicacionis incurrant.</p>
                </div>
                <div>
                    <head>Capitulum 101</head>
                    <p>Dominis temporalibus pena infligitur, prohibentibus ne decime exsoluantur.</p>
                    <p>Item, quod domini temporales, bailliui, seu officiales, et locorum consules, et alii hoc procurantes, clericos et ecclesiarum rectores non impediant, quo minus decime ipsis, prout ad eos pertinet, per parochianos suos reddantur fideliter et soluantur: nec eisdem parochianis inhibeant quod non soluant.</p>
                    <p>Alioquin, si contra fecerint, excommunicacionis sentenciam eo ipso incurrant: a qua minime absoluantur, nisi prius satisfacto parti lese de damno et interesse.</p>
                </div>
                <div>
                    <head>Capitulum 102</head>
                    <p>Ut officiales dominorum episcoporum, et eorum locatenentes, ab omni iniuria preseruentur.</p>
                    <p>Ut illos, quod Dei timor a malo non reuocat, saltem coerceat seueritas discipline: presenti concilio duximus statuendum, quod si persona, cuiuscumque condicionis, status, seu ordinis existat, infra domos archiepiscopales uel episcopales nostrarum ciuitatum, diocesum, ac prouinciarum, uel alibi ubicumque per nos, uel suffraganeos nostros, aut eorum officiales, et loca eorum tenentes, seu nostrum uel eorum aliquem, aut aliquos, cause iudicialiter audientur, aliquem facto grauiter uituperauerit, seu ei iniuriam irrogauerit, incurrat excommunicacionis sentenciam ipso facto, et alias puniatur prout equitas suadebit.</p>
                </div>
                <div>
                    <head>Capitulum 103</head>
                    <p>Non ualet statutum laicorum ne decime exsoluantur, aut in ecclesia non offeratur, aut in ultima uoluntate aliquid relinquatur.</p>
                    <p>Hac perpetua constitucione statuimus, quod laici, cuiuscumque gradus, condicionis, uel dignitatis existant, uel uniuersitas statuentes uel ordinantes in se, uel inter se, uel preconizare facientes, uel subditis suis mandantes, quod non prestent decimas ecclesiis, uel non offerant, uel in ultimis suis uoluntatibus quidquam non relinquant eis, uel rectoribus earumdem, uel quod laudabiles consuetudines ecclesie in spiritualibus infringant, aut aliud equipollens, directe uel indirecte, tacite uel expresse, quomodolibet iniungente, ipso facto excommunicacionis sentenciam incurrant: a qua, antequam emenda competens prestita fuerit, minime absoluantur.</p>
                    <p>Uniuersitas autem ecclesiastico subiaceat interdicto.</p>
                </div>
                <div>
                    <head>Capitulum 104</head>
                    <p>Qui nuncios curiarum ecclesiasticarum impediunt quo minus libere curie mandata exequantur, grauissime puniantur.</p>
                    <p>Cum iustitie ius suum cuilibet tribuenti, et ministris ipsius, ac rei publice plurimum detrahatur, si processus ipsorum ministrorum, iniquorum contingat machinacionibus impediri: nos uolentes talium, iustitie cultum impedire nitentium, ausus temerarios timore discipline ecclesiastice cohibere, prouisione presentis concilii duximus statuendum, quod si quis, cuiuscumque condicionis aut status existat, delegatos, subdelegatos, commissarios, nuncios, aut executores nostros, aut suffraganeorum nostrorum, officialium, uicariorum, seu eorum locatenentium, seu uicemgerentium, aut litteras et alias scripturas iudiciales, nostras, uel suffraganeorum, uicariorum, et officialium predictorum, deferentes, seu hac occasione, uerberare, capere, detinere, occultare, carceri mancipare, uulnerare, interficere, aut mutilare, uel litteras uel scripturas predictas auferre, seu eas rumpere, cancellare, seu alias destruere quoquo modo, uel ablatas celare, seu deferentes compellere ad frangendum, uel, ut eorum uerbis utamur, ad manducandum huiusmodi litteras uel scripturas, aut qui predicta seu aliquod predictorum fieri procurauerint, aut facientibus dederint auxilium, consilium, uel fauorem, excommunicacionis sententie subiaceant ipso facto: a qua, nisi prius iudici curie, cuius auctoritatem contempserint, et passo iniuriam, et ceteris quorum interest, prout excessus exiget atrocitas satisfecerint, nullatenus absoluantur.</p>
                    <p>Et loca ubi talia commissa fuerint seu perpetrata ecclesiastico subiaceant interdicto, quousque de iniuria et de damnis datis integre fuerit ecclesie et parti lese satisfactum.</p>
                </div>
                <div>
                    <head>Capitulum 105</head>
                    <p>Bona quecumque ad personas ecclesiasticas et ad loca pia pertinencia depredari, occupari, inuadi, rapi, impediri, detineri, pignorari, gagiari, et inquietari, et perturbari, per dominos temporales non debent; et facta statuta contra libertates ecclesie, et earum aliquas obseruancias, nullius efficacie existere debent, nec quamuis indiccionem dictis bonis imponere debent.</p>
                    <p>Et modus procedendi rigorosus contra tales hic expresse reperitur.</p>
                    <p>Quoniam insolens et effrenis presumpcio multos a rectitudinis calle abducit in deuium, ac a iustitie limite sic auertit, quod elati de sue certa presumpcione potentie, sibi putant fore licitum quidlibet, insipientique animo, Dei timore ex oculis relegato, in sortem ipsius electos ecclesiasticos uiros, irreuerenter quandoque, potius immaniter, persequuntur: est igitur persecutoribus huiusmodi, et eorum fautoribus, iuste prouisionis obice resistendum; ne appetitus noxius, nulla iustitie correccione repressus, prospiciens temporaliter tantum sibi, aduersus alios ualeat impunite rapacitatis licencia libere debacchari, precipue cum multis grassantibus, opportunum exemplum existat, ne plurimorum opera et ope suffulta malicia periculosius inualescat.</p>
                    <p>Hac igitur consultissima sacri concilii ordinacione statuimus, quod quecumque secularis ecclesiasticaue persona, nobilis seu ignobilis, utriusque sexus, cuiuscumque uero preminentie, dignitatis, ordinis, officii, condicionis, aut status existat, que in quauis ciuitate seu diocesi alicuius nostrarum prouinciarum, ausu temerario, cum armis uel sine armis, per se uel alium, inuadere, rapere, seu depredare, capere, occupare, impedire, detinere, pignorare, seu gagiare, uel inquietare, uel perturbare ecclesias, aut cappellas, seu earum coemeteria, uel hospitalia, reclusoria, et leprosarias, religiosasue seu pias domos, aut loca, possessiones, iurisdicciones, uel alia iura quecumque, ad archiepiscopos, episcopos, abbates, priores, clericos, uel ecclesiasticas personas, seculares uel regulares, aut eorum aliquos, communiter uel diuisim pertinencia, seu uillas, castra, census, tresena, laudimia, acapita, retropita, percionaria, leudas, pedagia, molendina, piscarias, paxerias, siue reclausas, aut archiepiscoporum, episcoporum, abbatum, priorum, decanorum, prepositorum, archidiaconorum, et aliorum inferiorum prelatorum, collegiorum, capitulorum, rectorum, et priorum, clericorum, uel ecclesiasticarum personarum predictarum, animalia, seu bona quecumque, immobilia aut mobilia, quorum quidem bonorum mobilium ualor sexaginta solidorum monete currentis summam excedat, seu contra libertates generales uel speciales ecclesiasticas, aut eorum priuilegia, uel consuetudines legitime probatas, aut obseruancias, quomodolibet edere, uel facere queuis statuta, seu banna, uel preconizaciones, aut nouitates, seu impedimenta quecumque prestare, aut contribuciones, seu expensas, soluciones per laicos communiter uel particulariter faciendas, ad releuandum uniuersitates, seu eos qui modis predictis uel infrascriptis libertates ecclesiasticas predictas infringere non uerentur, siue quibuslibet ex dictis archiepiscopis, episcopis, abbatibus, prioribus, decanis, prepositis, archidiaconis, et aliis inferioribus prelatis, capitulis, conuentibus, rectoribus, prioribus, clericis, uel ecclesiasticis personis, secularibus uel regularibus, directe uel indirecte, uiolencias aut molestias irrogare, seu eis, uel alicui earumdem, super bonis ecclesiarum, et personarum, questas, aut tallias, imposiciones, angarias, siue parangarias, nouitates, aut onera quelibet aliqualiter imponere, siue domos ecclesiarum, seu clericorum, aut personarum ecclesiasticarum, occasione quacumque claudere, sigillare, crucem eis affigere, siue ipsas firmare; aut eorum bona quecumque bannire, seu uias nouas aliquas ubilibet adinuenire uel facere, per quas ecclesie uel earum bona in pedagiis antiquis, siue leudis, aut aliis quibuslibet iuribus, possint in aliquo peiorari seu minui, aut itinera, uias, seu stratas publicas, uel priuatas, infra limites territorii uel districtus locorum, uillarum, siue castrorum ecclesiastice iurisdiccionis auferre, usurpare, uel sibi quomodolibet appropriare, attribuere, seu applicare, uel eorum terminos arctare presumpserit, seu attentauerit per suam potenciam, seu per uiolenciam, aut maliciam, siue predicta uel aliquod predictorum mandauerit, seu in ipsis uel ipsorum aliquo dederit auxilium, consilium, uel fauorem, publice uel occulte: que omnia, et eorum quodlibet attentari seu fieri mandauerit, uel ratum habuerit, districtius prohibemus, nisi infra sex dies a die transgressionis huiusmodi prohibicionis nostre, super quo in hac parte quocumque premissorum modorum perpetrato seu commisso excessu re ipsa, uel per consilii, auxilii, ac fauoris impediuerit prestacionem, super iis emendam aut reuocacionem debitam, uel alias, prout exegerit rei qualitas, lesis satisfecerit competenter, excommunicacionis sententie subiaceat ipso facto.</p>
                    <p>Cuius quidem excommunicacionis sentenciam uolumus, ac statuimus, per loci ordinarium, uel per eius officialem, seu uicarium, aut eiusdem officialis seu uicarii locatenentes, cum ei, seu eis, de premissis excessibus, uel eorum aliquo, summarie et de plano fuerit facta fides, ex mero ipsius officio, et sine strepitu et figura iudicii declarari, et irretitas easdem facere per diuersas ecclesias dictarum prouinciarum, in quibus ei seu eis expedientius uidebitur, tam generaliter quam eciam nominatim, excommunicatos publice nunciari, et sentenciam ipsam, prout personarum ligatarum eadem contumacia seu proteruia exegerit, aggrauari.</p>
                    <p>Super quibus, eisdem ordinariis, ac officialibus, uicariis, ac locumtenentibus, auctoritate presentis concilii plenam concedimus et attribuimus facultatem.</p>
                    <p>Et si forsan comes, uicecomes, senescallus, baro, iudex, capitaneus, castellanus, uicarius, baiulus, consules, ac quicumque utriusque sexus, cuiuscumque status, dignitatis, preeminentie, seu condicionis existant, aut eorum locumtenentes, officiales, seu seruientes, in premissis uel eorum aliquo culpabiles fuerint, et animo indurato per xv. dies in excommunicacione perstiterint: ciuitas, castrum, villa, uel locus, ubi fuerint; ecclesiastico subiaceant interdicto.</p>
                    <p>Statuentes insuper, quod quamdiu principales persone, uidelicet huiusmodi malefactores, raptores, depredatores, in aliqua ciuitate, uel castro, uel alio particulari loco, siue in parochie alicuius limitibus fuerint, si in ciuitate, castro, aut loco, seu parochia, de predictis huiusmodi maleficiis, rapinis, seu depredacionibus, sit publica uox uel fama, sine requisicione qualibet cessetur penitus a Diuinis.</p>
                    <p>Quod si super premissis publica uox et fama ibidem minime habeatur: tunc ad requisicionem ordinarii loci, uel eius officialis, huiusmodi cessacio fiat.</p>
                    <p>Si uero uniuersitas deliquerit in predictis, uel aliquo premissorum: illi qui ad id uniuersitatem eamdem uel singulares personas ipsius induxerint, instigauerint, commouerint, seu eis uel eorum cuiquam in premissis uel premissorum aliquo, singulares persone; que in aliquo culpabiles fuerint, nisi infra xv. dies emendam fecerint, seu prestiterint competentem, ipso facto sentenciam excommunicacionis incurrant.</p>
                    <p>Uniuersitas eciam ipsa, nisi damnum, casu quo de ipso satisfactum non fuerit, infra xv. dies emendauerit, ecclesiastico subiaceat interdicto.</p>
                    <p>Item quod dicti raptores et depredatores nullo modo a suis ordinariis absoluantur, nisi satisfaccione premissa.</p>
                    <p>Et si in mortis articulo fuerint absoluti, eorum corpora minime tradantur ecclesiastice sepulture: donec per eorum heredes, seu alios eorum nomine, fuerit integre damnum passis satisfactum.</p>
                    <p>Item excommunicamus omnes illos qui huiusmodi malefactores excommunicatos, postquam in eorum parochialibus ecclesiis per tres dies Dominicos excommunicati fuerint denunciati, receperint ad habitandum in dicta parochia, seu receptos sustinuerint, uel cum eis communicauerint, aut habitacionem eis prebuerint, uel eos scienter receptauerint, uel fecerint quo minus tales per illos ad quos pertinet, absque superioris mandato minime excommunicati nuncientur: et delinquentium absolucio cuilibet episcopo in sua diocesi auctoritate sacri concilii sit commissa.</p>
                    <p>Uolumusque quod omnes illi, qui de cetero tales raptores uel spoliatores ecclesiastice tradiderint sepulture, et qui ad hoc dederint auxilium, consilium, et fauorem, sint ipso facto excommunicati, donec de condigna satisfaccione fuerit satisfactum.</p>
                    <p>Si uero religiosi fuerint mendicantes, in omnibus nostris prouinciis nullus nostrorum subditorum pro confessione ad eos accedat, nec aliquis ad predicacionem uerbi Diuini ipsos admittat, nec ueniat: contrarium facientes sentencia excommunicacionis innodando.</p>
                    <p>Simili excommunicacionis sentencia innodamus, qui predam clericorum, ecclesiasticarumue personarum, et religiosorum, ac omnium predictorum, scienter et uoluntarie receperint in eorum castris siue locis, uel scienter ab eisdem emerint; et quod castra illa uel loca, in quibus fuerit dicta preda detenta, quamdiu ibi fuerit, uel si fuerit alienata uel consumpta, et eciam suburbia et continencia edificia, subiaceant ecclesiastico interdicto, quousque de damno dato fuerit plenarie satisfactum, quo satisfacto cesset dictum interdictum.</p>
                    <p>Uolumus autem quod officiales foranei, et alii quicumque commissarii ad hoc specialiter deputati, processus contra tales facere possint; et quod nos archiepiscopi et suffraganei nostri, ac nostri uel eorum uicarii generales, uel speciales officiales, cum ad partis requisicionem proceditur, predictum interdictum seu cessacionem indicere ualeamus.</p>
                    <p>Si uero ex nostro procedamus officio: tunc nostro relinquatur arbitrio, an in totum, uel in partem, seruemus eamdem.</p>
                    <p>Item uolumus quod facta restitucione rapine, uel alias satisfacto, et sine fraude, dictum interdictum siue cessacio relaxetur.</p>
                    <p>Et ut nos, et suffraganei nostri, circa obseruanciam istius constitucionis nos exhibeamus fauorabiles et benignos: prohibemus uicariis et officialibus nostris, et suffraganeorum nostrorum, ne pro cause cognicione seu processu faciendo contra malefactores huiusmodi, aliquam pecuniam pretextu salarii uel laboris exigant, seu recipiant; nec eo pretextu quia salarium non habent seu recipiunt, differant scienter procedere, cum fuerit procedendum: alioquin suspensi sint ab officio et Diuinis.</p>
                    <p>Postquam autem contra aliquem uel aliquos ipsas constituciones duxerint publicandas, eosque ut excommunicatos fecerint euitari: contra eos, exigente contumacia, requisiti procedant, quilibet contra suos subditos, ex suo puro et mero officio per censuram ecclesiasticam aggrauando: nec tales malefactores seu eorum receptatores absoluant, donec de damnis et iniuriis propterea irrogatis satisfactum fuerit competenter.</p>
                    <p>Imponantque absolutis, sub uirtute prestiti iuramenti, talem penitenciam pro commissis, quod pena docente cognoscant, quantum excesserint in commissis.</p>
                    <p>Quam penitenciam si forsan peragere contempserint, in presentem sentenciam reincidere decernimus, et reincidisse pronunciari decernimus et iubemus.</p>
                    <p>Qui uero eos aliqualiter absoluerit nisi ut premissum est: ad interesse illorum qui taliter damnificati fuerint, teneatur.</p>
                    <p>Statuimus insuper, quod quandocumque aliquis nostrum archiepiscoporum, episcoporumque suffraganeorum nostrorum, seu nostri uel eorum uicarii, aut officiales, seu uicem gerentes eorumdem, per alterum ex predictis requisitus fuerit, ut denunciet illum seu illos excommunicatum uel excommunicatos, contra quem seu contra quos ipse facit dictam constitucionem seruare: quod dictam constitucionem sine alia inquisicione obseruet et faciat obseruari, et statim mandet illum uel illos excommunicatum uel excommunicatos publice nunciari; ut infra octo dies, die qua talis requisicio facta fuerit minime computata, et alias quam cito commode fieri poterit, considerata locorum distancia, obseruet et mandet obseruari per alios, omni appellacione et excepcione cessantibus.</p>
                    <p>Quod si premissa, ut predicitur, contempserint adimplere, Diuinam senciant ulcionem.</p>
                    <p>Cumque persone merito rebus debeant preponi, et maiori priuilegio gaudere: idcirco hoc sacro approbante concilio statuimus, quod preter et ultra penas in capitulo, Si quis suadente diabolo, contentas, in locis ad que occisores, mutilatores clericorum et personarum ecclesiasticarum, et capientes eosdem, peruenerint, cessetur penitus a Diuinis, donec ad arbitrium sui ordinarii satisfecerint de commissis.</p>
                    <p>Loca eciam in quibus clerici seu persone ecclesiastice capte detinebuntur ibidem, cessent penitus a Diuinis.</p>
                    <p>Preterea quoque quia scientes et consentientes pari debeant pena damnari: omnes receptatores eorum, dantesque in premissis consilium, auxilium, uel fauorem, qui occidunt, uel mutilant, aut capiunt clericos uel personas ecclesiasticas, excommunicacionis sentencia innodamus.</p>
                    <p>Si uero predictorum criminum et excessuum patratores, excommunicacionis sentencias per sex menses sustinuerint animis induratis, quod absit: statuendo ordinamus, quod a quibuscumque feudis uassallaticis uel aliis, que tunc tenebunt ab ecclesiis nostrarum prouinciarum et diocesum, ipso facto sint priuati, et ecclesiis a quibus dicta feuda tunc tenebant, libere reuertantur.</p>
                </div>
                <div>
                    <head>Capitulum 106</head>
                    <p>Prohibentur temporales domini manum apponere in bonis ecclesiasticis, seu personarum ecclesiasticarum, quibuscumque, nec ea arrestare et bannire posse: et ad iura ecclesiarum et locorum, eiusdem fit extensio.</p>
                    <p>Hec continet constitucio.</p>
                    <p>Quoniam aliqui, suis finibus non contenti, falcem in messem imponunt alienam, et non attendentes quod in personas ecclesiasticas laicis nulla est attributa potestas, penes quos non imperandi manet auctoritas, sed potius necessitas obsequendi, iura et bona prelatorum, personarum atque locorum ecclesiasticorum, incorporalia, immobilia, mobilia, et se mouencia temere arrestare, bannire, uel manui laicali submittere, illaque capere indebite non uerentur: nos uolentes presumpcionibus huiusmodi atque nequitie, congrue prouisionis antidotum adhibere, presentis concilii sanccione statuimus, quod quicumque utriusque sexus, cuiuscumque status, condicionis, preeminentie, aut dignitatis existant, qui per se uel alium, directe uel indirecte, de cetero processerint seu procedi fecerint ad huiusmodi arrestacionem, bannicionem, submissionem, uel capcionem quorumcumque iurium, locorum, ac bonorum, prelatorum ac ecclesiasticarum personarum predictarum, aut eorum uel eius ad quos uel ad quem huiusmodi iura siue bona pertinent seu pertinet, legitimas raciones siue defensiones iuxta iuris formam audire uel auditas admittere recusauerint, excommunicacionis sentenciam ipso facto incurrant: a qua non possint absolui preterquam in mortis articulo, nisi de damno et iniuria lesis uel leso satisfactum fuerit competenter.</p>
                    <p>Et si, satisfaccione huiusmodi non premissa, in mortis articulo absoluti fuerint, corpora eorumdem ecclesiastice sepulture non tradantur: donec per ipsorum heredes, uel per alium eorum nomine, lesis aut leso fuerit satisfactum.</p>
                    <p>Quod si huiusmodi sentenciam per VII. dies induratis animis duxerint tolerandam, persone ecclesiastice consistentes in aliqua ex prouinciis antedictis, ista loca, in quibus dicti excommunicati, pro tempore degerint seu fuerint, absque alio superioris mandato a Diuinis tamdiu cessent, donec dicti excommunicati, ut premittitur, per se uel alios de commissis huiusmodi satisfecerint competenter.</p>
                    <p>Similesque ac pares penas incurrere uolumus omnes huiusmodi concilii transgressores seu uiolatores, aut alterum eorumdem, ad premissa uel premissorum aliquod scienter prestantes auxilium, consilium, uel fauorem.</p>
                </div>
                <div>
                    <head>Capitulum 107</head>
                    <p>Si ex iniuria illata prelatis ecclesiarum, et personis ecclesiasticis, contingat fieri collecta indiccio pro eiusdem iniurie prosecucione: modum contribuendi, et per quos fiat exaccio, indicit presens constitucio.</p>
                    <p>Quoniam instruccione apostolica caritatis fundamento suffulta salubriter edocemur, pie participacionis iuuamine onera proximorum una cum illis tamquam communia supportare: hoc sacro concilio approbante statuimus, quod si qua persona de quauis prouinciarum nostrarum, utriusque sexus, cuiuscumque status, condicionis, aut dignitatis extiterit, aliquibus uel alteri ex nobis archiepiscopis, uel ex nostris suffraganeis, aut ex nostris, seu eorumdem suffraganeorum, officialibus, ac domesticis, familiaribus, nostre iurisdiccioni subditis, uel cuiquam inferiori prelato seculari uel regulari, seu cuicumque ecclesiastice persone, in aliqua dictarum nostrarum prouinciarum dignitatem, personatum, administracionem, officium, uel perpetuum beneficium, seu locum ecclesiasticum obtinenti, per se aut alium, directe uel indirecte, publice uel occulte, accionem, iniuriam, et enorme seu graue damnum uiolenter intulerit, aut queuis iura seu bona incorporalia et corporalia, immobilia seu mobilia, uel se mouencia, ad aliquem eorumdem spectancia, ab ipsorum iurium, seu bonorum occupatore seu occupatoribus, raptore uel raptoribus, et uel eis in uitium damnabiliter succedendo, scienter recipere, et de iniuriis seu damnis huiusmodi lesis seu leso competentem emendam impendere, aut restitucionem uel satisfaccionem seu recompensacionem idoneam facere recusauerit super hoc legitime requisitus; et propterea ipsos lesos seu lesum persequendo, huiusmodi damna seu iniurias oporteat pro suo interesse iudicialiter experiri: omnes prelati et ecclesiastice persone de ciuitate et diocesi illorum uel illius, quem uel quos propterea oporteat huiusmodi subire litigium, in expensas litis, post dimidium annum a die qua lis ipsa inchoata fuerit numerandum, uel ab ipsius litis oxordio faciendas, si forsan dictorum lesorum uel lesi notabilis impotencia forsitan id requirat, contribuere teneantur, donec huiusmodi litigium legitima concordia sopitum fuerit uel diffinitum, siue calculo terminatum, et huiusmodi concordia seu sentencia debitum extiterit sortita effectum.</p>
                    <p>Tales autem pecuniarum summe in huiusmodi subsidium conuertende, ac eius partium singulares imponendarum singulis debentibus contribuere ad eamdem, si prosecutor litigii archiepiscopus fuerit, ipsum cum uno ex suffraganeis suis; si uero episcopus, archiepiscopum suum; in ceteris uero casibus, scilicet quando nec archiepiscopus nec episcopus litem principaliter seu interesse proprium prosequuntur, loci ordinarios presentis prouisione concilii taxatores et impositores esse uolumus et eciam ordinamus: eorum quemlibet in Domino exhortantes propensius, et sub interminacione Diuini iudicii districtius obsecrantes, quatenus omni priuato affectu postposito, iuxta exigenciam sumptuum litis, et ecclesiasticarum suppetentium facultatum, prefate summe, ad quarum contribucionem omni modo impotentes uolumus aliquatenus teneri, taxacione prouida et congrua moderentur.</p>
                    <p>Insuper omnes et singulos, de quorum contribucione predictum est, tam exemptos quam non exemptos, ad soluendum partem eis de subsidio contingentem collectoribus, quos per prefatos taxatores et impositores secundum ordinacionem superius annotatem in suis ciuitatibus et diocesibus deputatos uolumus, compellendos: non exemptos uidelicet, per censuram ecclesiasticam; exemptos uero, auctoritate dicti concilii; decernendo, si ad id contribuere animo contradixerint pertinaci, fore indignos simili percepcione subsidii; ac statuendo illud eis ex tunc penitus denegandum similibus casibus, quantumcumque illo ardue indigerent; nisi forsitan interim a pertinacia resiliendo, huiusmodi realiter persoluerint, seu contribuerint partem eos de dicto subsidio contingentem.</p>
                    <p>Necnon singuli dictorum taxatorum et impositorum non exempti predicti, ab excommunicacionis sentencia, si quam propter huiusmodi solucionis defectum forsan incurrerint, possint ab ipsis ordinariis, si satisfecerint, absolui.</p>
                </div>
                <div>
                    <head>Capitulum 108</head>
                    <p>Contra diffidantes personas ecclesiasticas et eorum bona, et guerram hostiliter eisdem facientes: ad non faciendum hac constitucione arcentur.</p>
                    <p>Ad reprimendam audaciam peruersorum, clericos et personas ecclesiasticas diffidantium, seu procurantium diffidari, eorum occasione, homines, uel loca eorum: sacro approbante concilio statuimus et eciam ordinamus, quod omnes et singuli, clericos seu personas ecclesiasticas diffidantes, seu diffidari procurantes, aut eorum occasione contra homines, uel loca ipsorum, uel predictos clericos, seu personas ecclesiasticas, predictos clericos, seu personas ecclesiasticas, precedente uel non precedente diffidamento quocumque, guerram facient, seu eosdem clericos, aut personas ecclesiasticas, uel homines, siue dicta bona ipsorum, per modum guerre seu hostilitatis, aut alias cum turba, seu hominibus coadunatis, ex proposito damnificauerint, necnon omnes et singuli qui eis circa predicta dederint auxilium, consilium, uel fauorem, excommunicacionis incurrant sentenciam ipso facto, et eorum terre ecclesiastico subiaceant interdicto.</p>
                    <p>Uolentes et eciam statuentes, quod huiusmodi statutum et ordinacio locum habeat eciam contra eos, qui predictos guerrificantes seu malefactores in locis suis receptauerint, siue defensauerint, publice uel occulte.</p>
                </div>
                <div>
                    <head>Capitulum 109</head>
                    <p>Gaudere uolentes constitucionibus presentis concilii, eos ipsis subesse uolumus et iubemus.</p>
                    <p>Item quia non est ferendus qui lucrum amplectitur, onus autem subire recusat: sacro approbante concilio statuimus, omnes personas nobis subditas, exemptas et non exemptas, cuiuscumque status uel condicionis existant, qui ex prefatis constitucionibus commodum recipiunt seu recipere possunt, subiacere et esse subiectas ipsis constitucionibus, si deliquerint in iis que in his constitucionibus continentur, et contra tales personas iuxta tenorem consticionum esse rigide procedendum.</p>
                </div>
                <div>
                    <head>Capitulum 110</head>
                    <p>Clandestina matrimonia contrahentes sine licencia parochialis ecclesie rectoris, excommunicantur, et alias extraordinarie puniuntur.</p>
                    <p>Statuimus, quod quecumque persona, que pro matrimonio clandestino celebrando diocesim suam exiuerit, et ibi ipsum matrimonium contraxerit sine licencia proprii sacerdotis, ipso facto sentenciam excommunicacionis incurrat, et ut excommunicatus euitetur, et publicetur, donec ad arbitrium diocesani, ecclesie parochiali satisfecerit, in cuius iniuriam hoc presumpserit, et absolucionis beneficium meruerit obtinere.</p>
                </div>
                <div>
                    <head>Capitulum 111</head>
                    <p>Persone de ecclesiis cathedralibus uel collegiatis idonee ad studium mitti debent theologie uel iuris canonici, et ipsis negligentibus, ad superiores sic mittendi sit translata potestas.</p>
                    <p>Quia uiris litteratis ecclesia in suis actibus noscitur indigere: prouide duximus statuendum, quod de qualibet metropolitanarum et cathedralium ecclesiarum, prouinciarum nostrarum, per episcopum et capitulum due persone docibiles, seu doctrine capaces, ad theologie uel iuris canonici studium transmittantur.</p>
                    <p>Et cum per tempus sufficiens ad mittentium arbitrium studuerint in altera de facultatibus antedictis, ad propriam reuertantur ecclesiam: et due alie ad huiusmodi studium destinentur, non obstante ipsarum ecclesiarum uel alicuius earumdem contraria consuetudine uel statuto.</p>
                    <p>Quod si mittere personas predictas cessauerint per sex menses: ex tunc, ea uice, potestas eligendi et mittendi easdem, ad ipsarum immediate superiores presules deuoluatur.</p>
                    <p>Et idem in aliis conuentualibus locis uel collegiatis ecclesiis de aliqua dictarum prouinciarum, ubi saltem sunt decem persone [7] in religiosis uero, seruentur eorum apostolice consuetudines, tanquam collegium uidelicet habentes prelatum [8] precipimus obseruari.</p>
                    <p>Quod autem quantum ad capitula et collegia hic dicitur, intelligi uolumus saluis statutis ecclesiarum, in quibus hec personarum missio ad immediatum antistitem noscitur pertinere.</p>
                    <p>Persone uero prefate in dicto studio existentes, nihil amittant, nisi sint illa que interessentibus Diuinis officiis dari consueuerunt.</p>
                    <p>Idoneis uero de facili licenciam dare teneantur.</p>
                    <p>Alioquin superior eorumdem, licenciam dare eis teneatur.</p>
                </div>
                <div>
                    <head>Capitulum 112</head>
                    <p>Quod signum Iudei portare debent, ut a Christianis dinoscantur.</p>
                    <p>Preterea ut Iudei, quos a professoribus fidei Christiane, interne perfidie secernit impietas, eciam a Christicolis in exterioris habitus differant qualitate: statuimus et decernimus, quod Iudei masculi a XIV. annis et supra, deferant extra domos suas in superiori ueste in pectore signum rote, cuius rotunditas in quantitate sit trium uel quatuor digitorum.</p>
                    <p>Mulieres autem Iudee a XII. annis et supra, cornalia deferant.</p>
                </div>
                <div>
                    <head>Capitulum 113</head>
                    <p>Christiana liberos Iudeorum nutrire non debet, nec alias cum ipsis habitare.</p>
                    <p>Indecens penitus ac honestati absonum reputantes, ut persone catholice fidei titulo insignite Iudeis seruiant, quos propria culpa subiecit perpetue seruituti: statuimus, sacrosancto concilio approbante, quod nulla mulier Christiana de aliqua prouinciarum predictarum, audeat habitare cum Iudeis, aut filios uel filias eorum nutrire uel lactare.</p>
                    <p>Et quecumque contra huiusmodi inibicionem nostram, postquam monite fuerint super hoc, presumpserint facere, decernimus eas ex tunc excommunicacionis sentencia subiacere: ita uidelicet, quod cum hoc diocesano aut rectori loci illius, ubi mulieres super hoc culpabiles inuente fuerint, extiterit nunciatum, per iam dictum diocesanum aut rectorem ecclesie parochialis earum, ipse mulieres excommunicate nuncientur; et tanquam excommunicate ab omnibus euitentur.</p>
                    <p>Et ne ipse mulieres de facili in excommunicacionis laqueum incidere ualeant ipso facto: uolumus et mandamus, quod presens statutum per diocesanos et rectores ecclesiarum seu ecclesiasticorum locorum, in quibus Iudei morantur, semel annis singulis publicetur.</p>
                </div>
                <div>
                    <head>Capitulum 114</head>
                    <p>Ad Iudeos Christiani non recurrant pro medicina quacumque eorumdem capienda, nisi maxima necessitas immineret.</p>
                    <p>Item, quia inter Christianos, non sine fidei catholice opprobrio, adeo inualuit perniciosus abusus, ut ii qui Iudeorum fetidus actus et opera abhorrere deberent, ad ipsos Iudeos, qui se phisicos uel chirurgicos afferunt, pro medicamentis, immo uerius nocumentis, indifferenter recurrant: idcirco presentis constitucione concilii statuimus et eciam ordinamus, ut nullus de cetero Christianus nostrarum prouinciarum, ciuitatum, et diocesum, cuiuscumque sexus, status, et condicionis, ac dignitatis existat, in infirmitate sua uel alias, Iudeorum quemquam phisicum uel chirurgicum pro aliquibus infirmitatibus, cuiuscumque condicionis aut qualitatis sint, medicinam seu medicamen sue cure recipere ab eo audeat, requirat, uel requiri faciat, seu alias quouis modo recipiat: nisi patienti immineret periculum, et Christiani periti medici, phisici, uel chirurgici, haberi commode in predicto periculo copia non ualerat.</p>
                    <p>Interdicentes Iudeis utriusque sexus, ut in curandis infirmitatibus Christianorum nullatenus se audeant immiscere.</p>
                    <p>Quod si fecerint, Christianorum eis communio subtrahatur, et Christiani ad eos in premissis recurrentes, arbitrio sui ordinarii puniantur.</p>
                </div>
                <div>
                    <head>Capitulum 115</head>
                    <p>Christiani prohibentur adesse in matrimoniis et sepulturis Iudeorum.</p>
                    <p>Quoniam abusus quidam abominabilis nomini Christiano in locis aliquibus, ut audiuimus inoleuit, uidelicet quod Christiani aliqui in Iudeorum circumcisionibus aut sepulturis interesse presumunt, causa honorandi eosdem; et ex causis premissis, in eorum conuiuiis cum eis comedere non uerentur, ac in dictis circumcisionibus compaternitatis uinculum, quod nefas est dicere, contrahere cum eisdem: nos uolentes abusum huiusmodi, si quis in nostris, quod absit, forsan existat prouinciis uel eorum aliqua extirpare, predicta et quodlibet predictorum fieri de cetero prohibemus.</p>
                    <p>Si qui uero contra hanc prohibicionem fecerint, temporalis metu pene arbitrio sui ordinarii punientur.</p>
                </div>
                <div>
                    <head>Capitulum 116</head>
                    <p>Clerici et laici prohibentur herbas et alia uenenosa dare in mortem alicuius, aut ut abortiuus proiiciatur.</p>
                    <p>Ut quicumque alium toxicare, uel opem ad hoc uel consilium dare, uel in necem alterius toxicum dictare seu uendere, aut alias ministrare presumpserit, uel herbas mortiferas in mortem uel abortiuum cuiusquam dederit, eo ipso excommunicacionem incurrat.</p>
                    <p>Et si clericus beneficiatus fuerit, sit ille priuatus beneficio, ipso facto, et ab ordine quem susceperat degradetur.</p>
                    <p>Et nisi purgatus de premissis sit, a tali uel simili suspicione probabiliter infamatus, et ex uerisimilibus presumpcionibus et perspicuis indiciis apud bonos et graues notatus: ad honorem et dignitatem ecclesiasticam nullatenus admittatur.</p>
                    <p>Et nihilo minus ad detencionem persone honestam, prout requiret persone status et sceleris immanitas suadebit, ad inueniendam ueritatis certitudinem, sicut superioris discrecioni uisum fuerit, procedatur.</p>
                </div>
                <div>
                    <head>Capitulum 117</head>
                    <p>De adulteris et concubinariis.</p>
                    <p>Excommunicamus eciam omnes concubinarios publicos et manifestos.</p>
                </div>
                <div>
                    <head>Capitulum 118</head>
                    <p>Incendiarii et raptores publici sint excommunicati.</p>
                    <p>Statuimus, quod incendiarii et raptores publici excommunicati sint, et tanquam excommunicati uitentur, et ecclesiastica sepultura careant; nisi per se uel per heredes satisfaccionem fecerint uel emendam.</p>
                </div>
                <div>
                    <head>Capitulum 119</head>
                    <p>Non reuelantes instrumenta publica, uel alia documenta ad ecclesias pertinencia, tenentur pena hic contenta.</p>
                    <p>Quoniam pontificalem decet solerciam, rerum ecclesiasticarum ita curam gerere, et subditorum commoda uestigare, ut ecclesiastica libertas incorrupta persistat, et singulorum status iugiter seruetur illesus: idcirco nos callidis quorumdam machinacionibus obuiare uolentes, statuimus, quod quicumque priuilegia, instrumenta, et alia ecclesiastica munimenta, ad ecclesiam et personam ecclesiasticam seu quemlibet alium pertinencia retinuerint, nisi infra XV. dies a tempore scientie hoc reuelauerint illi uel illis ad quos predicta instrumenta, priuilegia, uel munimenta nouerint pertinere, si indebite et scienter retinuerint, cuiuscumque status uel condicionis existant, excommunicacionis sentenciam incurrant ipso facto: a qua non possint absolui, nisi predicta instrumenta, priuilegia, ac munimenta restituerint, et de damnis et interesse satisfecerint parti lese de premissis.</p>
                    <p>Presens autem statutum a rectoribus seu uicariis nostrarum prouinciarum precipimus quater in anno diebus Dominicis, dum Misse solemnes celebrabuntur, publicari.</p>
                </div>
                <div>
                    <head>Capitulum 120</head>
                    <p>Qui usuras soluere aut repetere prohibent, excommunicati publice nuncientur.</p>
                    <p>Cum utroque iure contractus usurarii reprobati existant: presenti concilio, ob animarum salutem, statuimus, ut quicumque officialis, siue iudex, ad soluendum usuras, uel quod non repetantur solute, scienter iudicare seu ordinare presumpserit, excommunicacionis incurrant sentenciam ipso facto.</p>
                    <p>Iniungentes insuper in uirtute sancte obedientie omnibus et singulis ordinariis prouinciarum nostrarum, ut si constiterit aliquos officiales uel iudices infra eorum iurisdiccionem contra predicta fecisse, que in presenti concilio sunt salubriter statuta, eosdem ut excommunicatos faciant publice nunciari, ut sic predicti iudicandi officio excludantur, et ad reconciliacionis graciam facilius inducantur.</p>
                </div>
                <div>
                    <head>Capitulum 121</head>
                    <p>Qualiter contra exemptos et priuilegiatos suis priuilegiis abutentes procedatur.</p>
                    <p>Dolentes referimus, quod nonnulli religiosi, hospitalarii, et Cistercienses, et alii, tam priuilegiati exempti, de priuilegiorum sibi forte aut ordini suo indultorum prerogatiua temere confidentes, excommunicacionis, suspensionis, uel interdicti sentencias ab ordinariis uel officialibus ipsorum racionabiliter promulgatas obseruare non curant; quinimmo in contemptum clauium excommunicatos, suspensos, et interdictos huiusmodi, ad Diuina recipiunt, aut interdum in donatos uel confratres contra mentem Lateranensis concilii admittunt, receptatorum in hac parte genus pessimum imitantes, sine quibus delinquentes in iis et similibus diu forsitan non laterent.</p>
                    <p>Sed nec iis contenti, domos conuentuales alterius ordinis quam sui, eisdem ordinariis lege diocesana subiectas, et a sui fundacione iurisdiccioni prelatorum, salua regula sui ordinis seu disciplina, suppositas, tam prenominati quam ceteri religiosi, eciam non exempti, nec priuilegiati uendicare sibi et prelatis quasi furtim, succedente postmodum uiolencia, subtrahere moliuntur; sicque de suis indulgentiis seu priuilegiis confidentes, alios fidentius in iure suo molestant, ita quod auctoritate, immo temeritate propria, nunc in uestimentis ouium uenientes, nunc seculari fulti potencia, uiolenter per se uel alium possessiones uel quasi domorum huiusmodi, aut rerum et iurium ad eos spectantium, et cum armis aliquotiens inuadere et occupare ac tenere contendunt, in prelatorum preiudicium, scandalum, et grauamen illius ordinis, cuius dicta bona maxime ab inicio erant, et cui ab antiquo subesse consueuerunt, et eiusdem lesionem.</p>
                    <p>Cum igitur tales et tam enormiter excedentes, et notorie delinquentes, receptatoribus non impares, immo improbis raptoribus nequiores, perinde ut alios, iura censeant puniendos: nos, quantum animaduertere ipsos possumus, et a iure nobis permittitur, et maxime si de priuilegiis suis non uellent copiam facere requisiti, uolentes, ubi eos indulta sibi priuilegia non defendunt, correccionis et reformacionis officium exercere, et effrenatam ambientium cupiditatem reprimere cupientes: statuimus et concorditer ordinamus, ut tales et similes in premissis tam enormiter delinquentes, et tam notorie excedentes, nisi destiterint, et saniori ducti consilio congruenter infra VIII. dies ex quo fuerint requisiti, reuocare seu emendare distulerint, una cum illis qui se ad eos sic ligatos coniunxerint, et eis qui translacionem huiusmodi attentauerint, et exinde monasteria, domosue conuentuales, res, et iura huiusmodi, occupare seu inuadere cum armis uel sine armis presumpserint; necnon et omnes qui eis ad hoc opem uel operam prestiterint, aut ut sic occupata scienter detineant, consilium uel iuuamen prebuerint, non solum excommunicacioni subiaceant ipso facto, sed eciam cum ipsis prelatis non deferant, sed potius uilipendant eosdem, prelati e contra, quamdiu sic fecerint, et ausu temerario eis uel officialibus eorum in premissis restiterint, in priuilegiis uel aliis iuribus suis tueri eos uel defendere minime teneantur.</p>
                    <p>Dignum est enim ut qua mensura mensi fuerint, in eadem remeciatur eisdem: ut ignorantes ignorati, et contemnentes senciant se contemni.</p>
                    <p>Qua enim fronte prelatorum implorabunt auxilium, qui committere non formidant in ipsos?</p>
                    <p>Statuimus insuper et precipimus et communiter ordinamus, ut singulares persone, tam suimet quam ipsius conuentus, dictam translacionem taliter fieri procurantes, ab illius domus seu conuentus consorcio penitus et in perpetuum excludantur, uitam suam alibi sub arcta penitencia sui superioris arbitrio finituri.</p>
                    <p>Circa translacionem autem singularum personarum, ad arcciorem forte regulam transire cupientium, nihil per hoc intendimus extra formam a iure traditam immutare.</p>
                </div>
                <div>
                    <head>Capitulum 122</head>
                    <p>Quomodo procedatur contra capientes episcopum aut prelatum, aut eorum occisores, et dantes in premissis consilium uel iuuamen.</p>
                    <p>Quoniam exempla preterita timere nos admonent in futurum: huiusmodi sacri concilii auctoritate statuimus, ut quicumque instigante diabolo, per se uel per alium interfecerit, uel uulnerauerit, uel ceperit, aut percusserit aliquem archiepiscopum aut episcopum, omnibus feudis aut rebus et beneficiis, que ab ecclesiis quibuscumque alicuius prouinciarum nostrarum, tempore sceleris obtinebit, ipso facto sit perpetuo priuatus, et ea pleno iure ecclesiis, a quibus predicta obtinuit, applicentur: nec descendentes ab eodem malefactore, usque ad quartam generacionem, ad gradum aliquem ecclesiasticum promoueantur, nec aliquod beneficium ecclesiasticum feudale, uel aliud quodlibet, in aliqua prouinciarum nostrarum assequantur.</p>
                    <p>Et ne minus uindicte quam excessus memoria tanti facinoris prorogetur: adiicientes statuimus, quod quicumque prelatus de aliqua prouinciarum nostrarum predictarum, aliquem de predictis descedentibus ad aliquem ordinem, promouere, uel aliquod beneficium ecclesiasticum seu quodlibet aliud eidem conferre scienter presumpserit, a collacione illius ordinis, quem scienter contulerit, per biennium sit suspensus.</p>
                    <p>Quicumque autem de predictis malefactoribus, uel filiis suis, ordinem seu beneficium a quoquam archiepiscopo uel episcopo scienter uel ignoranter receperit, execucionem non habeat ordinis sic suscepti, et collacio eiusdem beneficii sit irrita ipso iure, et ea uice per proximum superiorem de illo beneficio ordinetur.</p>
                    <p>Si uero aliquem de prelatis inferioribus, uel principalem uicarium, seu officialem supradictorum archiepiscoporum uel episcoporum, ausu temerario quisquam interficere, mutilare, uel capere presumpserit: tam ipsi, quam eorum filii, incurrant penam expressam superius ipso facto; prouiso quod eis feudis et possessionibus tantummodo sint priuati, que ab ecclesiis, quarum personas sic leserint, modo quolibet obtinebunt.</p>
                    <p>Saluo eo quod alias super hoc in canonibus continetur.</p>
                    <p>Et prelatus, qui tales malefactores, uel filios eorum, ad aliquem ordinem promouere, uel cuiquam talium beneficium ecclesiasticum conferre presumpserit, a collacione illius ordinis, quem scienter contulerit, per annum nouerit se suspensum, et collacio huiusmodi sit irrita ipso iure, et ea uice de beneficio ipso per superiorem proximum ordinetur.</p>
                    <p>Quicumque autem de predictis malefactoribus uel filiis suis a quoquam episcopo scienter uel ignoranter ordinem receperit, execucionem non habeat ordinis sic suscepti, nec beneficii collacio ualeat, ut est dictum: saluis tamen omnibus penis canonicis, quibus per hanc constitucionem non intendimus in aliquo derogare.</p>
                    <p>Hanc autem constitucionem et statuta salubriter, per diocesanos quoslibet prouinciarum nostrarum singulis annis in suis synodis et diocesibus precipimus publicari: et nihilo minus ut ii qui predictas penas incurrerint, in synodis nuncientur nominatim.</p>
                </div>
                <div>
                    <head>Capitulum 123</head>
                    <p>Conuenientibus ad Missam beate Marie in diebus sabbatinis, indulgencia est concessa.</p>
                    <p>Insuper attendentes quod ecclesia militans frequentibus aduersitatum insultibus quatitur, et circumstantibus seculi turbinibus agitatur, et quod propterea ad sustentacionem ipsius ecclesie superna presidia sunt suppliciter imploranda, presertim mitissime celorum regine, que a pacifico rege, quem genuit et peperit illabata, compos est omnia impetrare: statuimus, et communiter ordinamus, quod Missa ipsius beatissime uirginis, additis collectis Ecclesie tue Deus, et Deus a quo sancta desideria, in die sabbati, si festum nouem leccionum non impediat, alioquin in alia uacante feria sequentis hebdomade uel eiusdem, pro prospero, pacifico, et tranquillo statu ecclesie ipsius, et inimicis ad cor penitens reuocandis, in singulis prouinciarum nostrarum ecclesiis solemniter celebretur.</p>
                    <p>Et ut ad conueniendum ad Missam huiusmodi Christi fideles, spritualium munerum allicientibus donatiuis, feruentius animentur: omnibus uere penitentibus et confessis accedentibus ad eamdem, decem dies de iniunctis eis penitentiis misericorditer relaxamus.</p>
                </div>
                <div>
                    <head>Capitulum 124</head>
                    <p>Omnibus Christianis prouinciarum antedictarum et diocesum, orantibus pro domino nostro papa, est indulgencia concessa.</p>
                    <p>Item, quoniam uniuersali pastori totum gregem Dominicum solertie sue commissum dirigendi, fouendi, ac eum a lupinis morsibus preseruandi, curis et uigiliis plenum imminet studium: est ei per subditos apud maiestatem Diuinam, que piis fidelium uotis benignas aures accomodat, propensis oracionum suffragiis assistendum: Nos igitur prouida et pia deliberacione preambula, presentis auctoritate concilii duximus statuendum, quod quicumque Christi fideles de aliqua nostrarum prouinciarum ciuitatum, et diocesum uere penitentes et confessi, deuotas oraciones effundere curauerint ante conspectum Altissimi, a quo bona cuncta procedunt, ut per suam ineffabilem misericordiam sanctissimum patrem et dominum nostrum papam, qui est uel erit pro tempore, regere ac in sue pacis gracia conseruare ac custodire, fidemque catholicam toto terrarum orbe multiplicare dignetur; quilibet, uidelicet nostrum archiepiscoporum per totam suam prouinciam, et quilibet suffraganeorum nostrorum per totam suam ciuitatem et diocesim, quadraginta dies de iniunctis eis penitentiis misericorditer relaxamus.</p>
                </div>
                <div>
                    <head>Capitulum 125</head>
                    <p>Quod questores quicumque sine litteris ordinariorum minime recipiantur, nec ad predicandum admittantur.</p>
                    <p>De quastoribus autem ecclesiarum, hospitalium, uel pontium, alias duximus statuendum, quod sine nostris uel episcoporum litteris non recipiantur, et tunc ad predicacionem non admittantur, sed ad exposicionem ipsorum tantum que in nostris uel episcoporum litteris continentur.</p>
                    <p>Et si predicare presumpserint, capiantur, si de iurisdiccione ecclesie existant.</p>
                </div>
                <div>
                    <head>Capitulum 126</head>
                    <p>Ut ordinarii in casibus reseruatis deputent idoneos confessores.</p>
                    <p>Cum natura humana propter sui fragilitatem prona sit ad grauia committenda, quorum remissio est solis episcopis reseruata, et ipsi episcopi super premissis quotidie adiri non possint: statuimus, quod quilibet episcopus prouinciarum nostrarum, in casibus sibi reseruatis tot confessores discretos instituat, quot secundum statum suarum ciuitatis et diocesis necessarios nouerit, quibus super ipsis committat plenariam potestatem.</p>
                </div>
                <div>
                    <head>Capitulum 127</head>
                    <p>Indulgencia conceditur dicentibus quinquies Pater noster, et septies Aue Maria, cum campana trahitur pro premissis.</p>
                    <p>Cum per deuotam oracionem, non dumtaxat placabilis sit ira Dei, quinimmo, sacra testante scriptura, eius sentenciam sepius nouerimus immutasse: idcirco sacro approbante concilio statuimus et ordinamus, sub pena excommunicacionis, quod singulis et continuis diebus, rectores et curati prouinciarum nostrarum, quilibet per se uel alium, circa Solis ortum, pulsent seu pulsari faciant unam campanam per modum et formam quibus trahitur de fero, quando pulsatur pro Aue Maria.</p>
                    <p>Et tunc omnibus et singulis qui pro pace et statu prospero ecclesie conseruandis, et augmentandis, deuote, ob reuerenciam et honorem illorum quinque uulnerum per Saluatorem nostrum in ara crucis pro redempcione generis humani receptorum, quinquies genibus flexis oracionem Dominicam dixerint, et ad honorem septem gaudiorum que de filio suo beata Uirgo habuit, septies angelica salutacione, scilicet Aue Maria, eam deuote salutauerint, de iniunctis penitentiis triginta dies misericorditer relaxamus.</p>
                </div>
                <div>
                    <head>Capitulum 128</head>
                    <p>Qui in contemptum ecclesie, excommunicacionis sentencias et interdicti uilipendunt, usurpando sibi sacerdotale officium, sentencias fingentes per eos ferri posse in Dei uilipendium, et censure ecclesiastice opprobrium, pena hic contenta affligantur.</p>
                    <p>Ad audienciam nostram peruenit, quod abominabilis in quibusdam partibus inualescere coepit abusio, uidelicet quod quidam nequitie filii malediccionis alumni, non timentes Deum, nec hominem reuerentes, cum censuram ecclesiasticam uilipendunt, cumque ad hominum salutem inuentam, tamquam uenenum, respuunt medicinam, ad interitus festinando perniciem, suis nefandis exemplis in peruersitatis ruinam alios damnabiliter seducendo, cum Belial eorum patre, superbie sedem sibi ab aquilone constituunt, suosque superiores contemnunt, contra eos rebellionis calcaneum crigentes, tales, cum, ut fertur, adulterinum prelati uel presbyteri confingentes officium, interdictumque sibi ministerium temere usurpantes, dum exigente iusticia, per suos superiores excommunicacionis subduntur sententiis, uel de suorum superiorum mandatis huiusmodi sentenciarum innodati uinculis nunciantur, in superiorum promulgantium et per eos promulgatarum sentenciarum contemptum, se parem uel similem in superiores ipsos habere potestatem, contra ipsosque seu denunciatores sentenciarum ipsarum, quantum in ipsis nequitie filiis est, excommunicacionis sentencias, uersa immo peruersa uice, fulminare presumunt, accensos palearum fasciculos, uel candelas de cepo, seu carbones, aut tisones ardentes in patellis, conchis, sartaginibus, uel similibus uasis uituperabiliter extinguendo.</p>
                    <p>Cum igitur talia in Dei opprobrium et ecclesiastice uilipendium discipline redundare noscantur: presentis concilii ordinacione statuimus, et districtius inhibemus, ne quis clericus uel laicus, cuiuscumque ordinis, condicionis, aut status existat, tam perniciosa facto pariter et exemplo, per se uel alium, seu alios, de cetero attentare presumat.</p>
                    <p>Qui uero huiusmodi statuti transgressor extiterit, et infra tridum emendam exinde non exhibuerit competentem: ex tunc se nouerit ipso facto excommunicacionis uinculo innodatum.</p>
                    <p>Locus uero ubi hec uel similia, ipsius loci domino sciente, uel mandante, uel ratum habente, seu, postquam requisitus fuerit ipse seu locum tenens eiusdem, infra sex dies corrigere negligente, presumpta fuerint, ecclesiastico tamdiu sit et remaneat suppositus interdicto, donec ad mandatum ecclesie, quam delinquens offenderit, et prelati, quem irreuerenter despexerit, sufficiens et idonea satisfaccio ac realis emenda prestita fuerit per eumdem: quam, cum in talibus non sit relaxanda uindicta, offensus prelatus minime remittere ualeat ullo casu.</p>
                    <p>Quinimmo eisdem penis illos uel illas uolumus subiacere, qui uel que talia mandauerint fieri, uel alias opem uel operam aut consilium prebuerint: si tamen rem adeo detestabilem perducere contigerit in effectum.</p>
                    <p>Addito, quod eorum posteri, usque ad secundam generacionem, in clericorum collegium nullatenus admittantur, nisi prius, per metropolitanum cum uno suffraganeo, cum ipsis super hoc fuerit misericorditer dispensatum.</p>
                    <p>Si uero clericus beneficiatus, in dignitate, personatu, seu officio constitutus, taliter excesserit: ultra penam que laico infligeretur, preterea beneficio ecclesiastico, si quod in prouinciis nostris obtinet, uel aliqua earumdem, sit ipso facto presentis concilii auctoritate priuatus.</p>
                    <p>Non beneficiatus autem, ad obtinendum beneficium sit ex tunc inhabilis et indignus.</p>
                </div>
                <div>
                    <head>Capitulum 129</head>
                    <p>Lata sentencia excommunicacionis uel interdicti, requisitus ordinarius ab alio, eas faciat inuiolabiliter obseruari.</p>
                    <p>Sentenciam excommunicacionis uel interdicti latam ab uno, alii denunciari et obseruari faciant, cum a proferente super hoc fuerint requisiti.</p>
                    <p>Addentes, quod huiusmodi sententie excommunicacionis et interdicti nonnisi ex iustis causis, et cum magna solemnitate, proferantur.</p>
                </div>
                <div>
                    <head>Capitulum 130</head>
                    <p>In cessacione Diuinorum, capitulum Alma mater obseruetur.</p>
                    <p>Cum in quibusdam constitucionibus sacri presentis concilii, et alias, in prouinciis nostris sit cautum, quod in certis casibus debeat cessari penitus a Diuinis: eiusdem approbacione concilii declaramus, predictam cessacionem debere fieri, prout tempore generalis interdicti per constitucionem felicis recordacionis Bonifacii pape octaui, que incipit Alma mater, et per alias constituciones canonicas, est statutum.</p>
                </div>
                <div>
                    <head>Capitulum 131</head>
                    <p>A dominis temporalibus, excommunicati, ad unitatem ecclesie, per ordinarios requisiti, redire compellantur: et domini temporales requisiti, negligentes, uinculo excommunicacionis astringantur: et excommunicati, tempore quo Diuina celebrantur, ab ecclesia exire teneantur.</p>
                    <p>Cum utraque iurisdiccio, uidelicet spiritualis, et eciam temporalis, a principio manauerit ab eodem: euidenti necessitate urgente statuimus, quod domini temporales, iudices, et eorum baiuli, et locatenentes, ad requisicionem archiepiscoporum, episcoporum, uel officialium eorumdem, excommunicatos ad petendum absolucionis beneficium, et ad sinum sancte matris ecclesie reuertendum, per bonorum suorum capcionem, uendicionem, distraccionem, et per alia iuris remedia, citra penam sanguinis, compellant; et nisi infra octo dies, a dicte requisicionis tempore computandos, requisicionem huiusmodi preuenerint cum effectu, nec se legitime excusauerint, iidem requisiti excommunicacionis incurrant sentenciam ipso facto.</p>
                    <p>Item, quod excommunicati, presertim postquam denunciati in ecclesiis publice fuerint, non iungant se Diuinis officiis, nec intrent ecclesias, quamdiu Diuina huiusmodi officia celebrantur ibidem.</p>
                    <p>Et illi qui dictos excommunicatos in ecclesiis uiderint, dum dicta Diuina ibidem celebrantur officia, hoc ipsarum ecclesiarum denunciare rectoribus teneantur, uel locatenentibus eorumdem.</p>
                    <p>Et si excommunicati predicti, de ipsis ecclesiis exire contempserint [9] requisiti, ordinariorum arbitrio puniantur, preter alias penas a iure introductas.</p>
                    <p>Et si in mortis articulo absoluti fuerint, nihilo minus tamen ecclesiastica careant sepultura, donec de huiusmodi contemptibus ordinariorum arbitrio pro eis satisfactum fuerit competenter.</p>
                    <p>Rectores uero ecclesiarum ipsarum, de talibus transgressoribus et eorum nominibus, infra mensem, ordinarium suum per suas certificare litteras teneantur.</p>
                </div>
                <div>
                    <head>Capitulum 132</head>
                    <p>Excommunicati ad manus osculum non admittantur, nec in potu pariter, nec in cibo.</p>
                    <p>Quia ius ecclesiastice discipline contemnitur, eo quod excommunicati arctius non uitantur, et quod agitur a prelatis, facile trahitur a subditis in exemplum: dicti concilii approbacione statuimus, quod prelati excommunicatos publice ad manus osculum non admittant, et quod ab ipsis prelatis uitentur, comedendo, bibendo, tam in dando eisdem excommunicatis, quam in recipiendo ab ipsis [10] nisi predicti excommunicati, ad dandum eisdem prelatis, racione procuracionis uel census, uel alias legitime ad hoc teneantur [11] et a dictis prelatis et aliis euitentur secundum mandata iudicum, et secundum canonicas sancciones: ut excommunicati, rubore confusi, ad gremium sancte matris ecclesie libentius reuertantur.</p>
                </div>
                <div>
                    <head>Capitulum 133</head>
                    <p>Confirmacio constitucionum a predecessoribus archiepiscoporum editarum.</p>
                    <p>Cum multa sit diligencia per nostros predecessores prouisum casibus, qui solent in nostris ciuitatibus, prouinciis, et diocesibus euenire, per constituciones legitimas prouinciales, que ab aliquibus minus debite obseruantur: hinc est quod nos, omnes constituciones prouinciales, alias per predecessores nostros et per nos editas, renouamus, approbamus, easque de fratrum nostrorum consilio et assensu, ex certa sciencia confirmamus, ac ipsas precipimus inuiolabiliter obseruari: nec per ista precedencia statuta in presenti concilio facta, aliis statutis et obseruantiis prouincialibus seu synodalibus intendimus in aliquo derogare, nisi in quantum predictis cessent contraria uel aduersa.</p>
                    <p>In quorum omnium fidem et testimonium premissorum, nos Petrus Narbonensis, et Gaffredus Tolosanus, Diuina prouidencia archiepiscopi, et Philippus abbas Soricinii, uicariusque generalis domini Arnaldi archiepiscopi Auxitani, supradicti, predictas constituciones ad instar publici instrumenti publicari mandauimus per Bernardum de Fabrica, alias de Cornucio, et Ioannem Nigri notarios publicos et scribas nostros infrascriptos, et sigillorum nostrorum appensione muniri, ad maiorem roboris firmitatem, et certitudinem pleniorem.</p>
                    <p>Et nos siquidem, et reuerendi in Christo patres, domini, H. Biterrensis, I. Carcassonensis, A Electensis, R. Uaurensis, G. Appamiarum, et G. Lombariensis, B. Conuenarum, episcopi suffraganeique nostri supradicti, necnon predicti uicarii et procuratores absentium aliorum suffraganeorum nostrorum, et in prefato concilio non comparentium, omnia et singula in dictis statutis contenta, rata et grata habuimus atque firma: nisi si et in quantum dominus noster papa uellet ea corrigere, diminui, uel augeri.</p>
                </div>
                <div>
                    <head>Explicit</head>
                    <p>Actum et datum in dicta ecclesia cathedrali ciuitatis Uaurensis, anno a natiuitate Domini millesimo trecentesimo sexagesimo octauo, et die sexta mensis Iunii, indiccione sexta, pontificatus sanctissimi in Christo patris, et domini nostri, domini Urbani Diuina prouidencia pape quinti predicti anno sexto: presentibus dominis, Petro de Sortenaco legum doctore, decano sancti Felicis de Caramanno, Tolosane diocesis; Ioanne de Karolai magistro in sacra pagina, magistroque maiore ac canonico ecclesie Narbonensis; Petro Uernhio decretorum doctore, canonico Narbonensi; Petro Uillani legum doctore, uicario et officiali Tolosano; et uenerabili et religioso uito domino Amelio de Lautreco decretorum doctore, canonico et cancellario Tolosano; Bertrando Airomeri licenciato in decretis, officiali Narbonensi; Iacobo Mainerii in legibus baccallario, diocesis Claromontensis; et Guillelmo Siguerii baccallario in decretis, canonico et sacrista ecclesie collegiate beate Marie Gissonensis, Urgellensis diocesis; et pluribus aliis uenerabilibus et prouidis uiris, testibus ad premissa uocatis, requisitis, et rogatis.</p>
                    <p>Et me Ioanne Nigri clerico Morinensis diocesis, publico apostolica et imperiali ac archiepiscopali auctoritate scriba et notario, qui simul cum magistro Bernardo de Fabrica, alias de Cornucio, dicti domini archiepiscopi Tolosani et scriba et notario infrascripto nominando, statutorum siue constitucionum suprascriptorum edicioni et ordinacioni, dictorum dominorum episcoporum presentium ac aliorum dominorum episcoporum absentium procuratorum et uicariorum generalium ratificacioni, confirmacioni, requisicioni, et aliis omnibus et singulis supradictis, dum sic, ut supra leguntur, agerentur et fierent, una cum prenominatis testibus presens interfui, eaque omnia et singula, prout supra scripta sunt, manu mea propria scripsi, et in hanc publicam formam per dictos dominos archiepiscopos et uicarium domini archiepiscopi Auxitani, una cum dicto magistro Bernardo requisitus et mandatus redegi, et signum meum ante subscripcionem apposui in testimonium premissorum.</p>
                    <p>Ego uero Bernardus de Fabrica, alias de Cornucio, clericus Caturcensis, publicus apostolica et imperiali auctoritate notarius, et dicti domini archiepiscopi Tolosani scriba, simul una cum supradicto magistro Ioanne Nigri notario publico supradicto, et dicti domini archiepiscopi Narbonensis eciam scriba, predictorum statutorum siue constitucionum edicioni, ordinacioni, dictorumque dominorum presentium episcoporum, necnon aliorum dominorum episcoporum absentium procuratorum, et aliorum uicariorum generalium, approbacioni, ratificacioni, confirmacioni, et requisicioni, et aliis omnibus et singulis supradictis, dummodo fierent et ordinarentur predicto, una cum prenominatis testibus presens fui, eaque omnia et singula supradicta in notam communicatis primitus collacione cum dicto magistro Ioanne, et ipsis per eumdem magistrum Ioannem scriptorem in hanc publicam formam redactis, signumque meum et subscripcionem meam predictam solitam apposui in fidem et testimonium omnium predictorum.</p>
                </div>
                <div>
                    <head>Footnotes</head>
                    <p>[1] gap marked with &quot;.......&quot;.</p>
                    <p>[2] &quot;?&quot; printed here.</p>
                    <p>[3] ed. occurendum</p>
                    <p>[4] (eciamsi canon uel pensio propterea non soluatur) in parentheses</p>
                    <p>[5] (cum nec in eis, nec in eorum bonis aliquam habeant potestatem) in parentheses</p>
                    <p>[6] ed. excommunicaticionis</p>
                    <p>[7] open round brackets here.</p>
                    <p>[8] close round brackets here.</p>
                    <p>[9] ed. comtempserint</p>
                    <p>[10] open round brackets here.</p>
                    <p>[11] close round brackets here.</p>
                </div>
            </div>
        </body>
    </text>
</root>
