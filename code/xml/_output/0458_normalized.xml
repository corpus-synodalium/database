<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Dol</title>
                <recordID>0458</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1388</origDate>
                <dateNotes/>
                <origPlace>Dol-de-Bretagne</origPlace>
                <diocese>Dol</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 458</p>
                <p>Year: 1388</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1386x1390</p>
                <p>Place: Dol-de-Bretagne</p>
                <p>Diocese: Dol</p>
                <p>Province: Tours</p>
                <p>CountryModern: France</p>
                <p>Latitude: 48.550833</p>
                <p>Longitude: -1.755833</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Guillaume de Brie</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Statuts synodaux du diocèse de Dol, revus et publiés par Mathurin de Pledran, évêque de Dol. Nannetensis: per Guillermum Tourquetil, 1509, fol. 2v-7v &amp; 7v-14v</p>
                <p>EditionOther: None</p>
                <p>SourceNotes: ['Survive in 1509 compilation', 'digital version downloaded: http://www.tablettes-rennaises.fr/themes/rennes/static/flipbook/index.html?userid=0&amp;docid=34287&amp;language=fra ; ']</p>
                <p>TranscriptionNotes: None</p>
                <p>BaseText: Digital MS</p>
                <p>OCR: None</p>
                <p>Transcription: Reviewed </p>
                <p>GeneralNotes: ['First part is compilation of earlier statutes', 'Inc. Primo. Monemus omnes ecclesiarum rectores curam animarum habentes', 'Second part are new statutes issued by Bp Guillaume de Brie']</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum Pars I</head>
                    <p/>
                </div>
                <div>
                    <head>Capitulum A1</head>
                    <p>Primo monemus omnes ecclesiarum rectores curam animarum habentes et quoscunque alios beneficiatos prout beneficii cura requirit ut ipsi in ecclesiis suis secundum lugdunense consilio infra mensem ab hac die conputandum residenciam faciant personalem nisi per nos seu uicarios nostros fuerit cum eis dispensatum quas dispensaciones olim sub quacunque uerborum forma conscessas ex certa sciencia reuocamus.</p>
                </div>
                <div>
                    <head>Capitulum A2</head>
                    <p>Item precipimus et statuimus ut sacerdotes ieiunii intrent synodum induti superliciis et stolis tonsura et barba debite rasis sub pena uiginti solidorum in pios usus conuertendorum.</p>
                </div>
                <div>
                    <head>Capitulum A3</head>
                    <p>Item ut sacerdotes sacramentum altaris precipue et alia sacramenta scillicet sanctum crisma, oleum sanctum, oleum infirmorum munde, et mundis uasis et mundo loco reposita sub claui custodiant et ut moneant et inducant mulieres uenientes ad purificacionem ut secum chrismalia apportent.</p>
                </div>
                <div>
                    <head>Capitulum A4</head>
                    <p>Item ut fontes seratos seu firmatos et mundo lintheamine coopertos semper habeant.</p>
                </div>
                <div>
                    <head>Capitulum A5</head>
                    <p>Item in confessionibus ut ipsi reseruent maiora peccata episcopis uidelicet homicidia, sacrilegia, peccata contra naturam, incestus, stupra uirginum, iniecciones manuum in parentes necnon in sacerdotes et clericos, uota fracta, per iuria coram iudice facta, transgressiones fidei, blasphemiam assuetam et continuam, clandestina matrimonia, necnon inter consanguineos contracta intra gradum prohibitum ac conspiraciones contra proprium episcopum, principem uel rectorem, usuras publicas, simonias, sortilegia et inuocaciones demonum, et huiusmodi nisi licenciam et facultatem a nobis duxerint obtinendam.</p>
                </div>
                <div>
                    <head>Capitulum A6</head>
                    <p>Item sentencia Galonis hec est in nomine domini amen.</p>
                    <p>Nos Galon miseracione diuina sancte marie in porticu diaconus cardinalis apostolice sedis legatus excommunicamus omnes et singulos sacerdotes et clericos qui post monicionem canonicam focarias uel alias mulieres de quibus possit mala suspicio suboriri in suis domibus propriis aut alibi unde populus uel ecclesia scandala paciantur duxerint retinendas.</p>
                </div>
                <div>
                    <head>Capitulum A7</head>
                    <p>Item statuimus et ordinamus ne sacerdotes uel clerici teneant mulieres suspectas secum ut in galonis sentencia continetur.</p>
                </div>
                <div>
                    <head>Capitulum A8</head>
                    <p>Item in quolibet decanatu proprios cum nostra licencia habeant confessores.</p>
                </div>
                <div>
                    <head>Capitulum A9</head>
                    <p>Item ut in confessionibus inducant et exhortentur subditos ut semel in anno peregre uisitent  ecclesiam dolensis et in infirmitate et testamentorum confeccione ipsos inducant et exhortentur ut dicte ecclesie competens legatum relinquant.</p>
                </div>
                <div>
                    <head>Capitulum A10</head>
                    <p>Item prohibemus rectoribus sub pena canonica ne in ecclesiis suis sine nostris licencia et consensu ponant uel instituant sacerdotes uel capellanos.</p>
                </div>
                <div>
                    <head>Capitulum A11</head>
                    <p>Item ut clerici beneficiati sufficienter in sacris ordinibus constituti non sint aduocati pro precio seu in fraudem precii in curia laicali nisi pro miserabilibus et aliis personis in iure exceptis nec loco laicorum curiam teneant.</p>
                </div>
                <div>
                    <head>Capitulum A12</head>
                    <p>Item sciendum est quod quilibet sacerdos potest absoluere in articulo mortis ab omni excommunicacione illos qui hoc petierunt sed predicet eis quod si sanati fuerint reincident in pristinam excommunicacionem et quod obligent ante absolucionem bona sua et heredes suos ad satisfaciendum.</p>
                </div>
                <div>
                    <head>Capitulum A13</head>
                    <p>Item singulis diebus dominicis excommunicatos denuncient et nomina eorum in rotulo retineant et conscribant sub pena decem solidorum elemosinis nostris applicandorum.</p>
                </div>
                <div>
                    <head>Capitulum A14</head>
                    <p>Item de parentibus qui pueros in lectis extingunt episcopo uel eius uicarius remittant eos quia ista episcopo reseruantur.</p>
                </div>
                <div>
                    <head>Capitulum A15</head>
                    <p>Item nonnulli presbiteri quosdam parochianos ob fauorem uel ob timorem in excommunicacione fouent et ipsos cum ceteris dum celebrantur diuina in ecclesiam admittunt et  tollerant prohibemus sub pena excommunicacionis maioris ne de cetero talia fiant.</p>
                </div>
                <div>
                    <head>Capitulum A16</head>
                    <p>Item si quis per annum et diem uel amplius in excommunicacione extiterit licet in ultima infirmitate qua decedet mereatur absolui attamen secundum consilium apud castrum gonterii editum ei denegetur ecclesiastica sepultura sine nostra licencia speciali ut alii tali exemplo deterriti ad graciam reconciliacionis redire citius properent et istud in uestris ecclesiis diebus dominicis publicetur et quod episcopus contra eos quali hereticos procedet.</p>
                </div>
                <div>
                    <head>Capitulum A17</head>
                    <p>Item quod circa sepulturas talium multe fraudes adinueniuntur de nouo inhibemus ne tales in confiniis cimiteriorum permittantur sepeliri sed ita longe quod ossa excommunicatorum decerni ualeant ab ossibus fidelium scientes quod si nos aliquem in hoc culpabilem inuenerimus centum solidorum pena punietur.</p>
                </div>
                <div>
                    <head>Capitulum A18</head>
                    <p>Item cum aliqui citantur ad abiurandum excommunicatorum societates aliqui sacerdotes fraudulenter pecuniam uel aliqua premia recipiunt ab ipsis citatis et licet abiuraciones ab ipsis non recipiant fingunt et dicunt se recepisse fauore uel amore huiusmodi citatorum et ipsorum nomina ex litteris nostris uel officialis nostri seu inferiorum nostrorum delent ne de cetero talia attentent sub penis suspensionis excommunicacionis et quadraginta solidorum monete usualis inhibemus expresse.</p>
                </div>
                <div>
                    <head>Capitulum A19</head>
                    <p>Item monemus omnis qui iura debent episcopalia ut reddant et non recedant a ciuitate dolensi donec de eisdem plene satisfecerint.</p>
                </div>
                <div>
                    <head>Capitulum A20</head>
                    <p>Item precipimus sub pena excommunicacionis quatenus singulis dominicis diebus denuncietis excommunicatos tam autorictate canonum quam consiliorum prouincialium omnes illos qui publice uel occulte directe uel indirecte iurisdiccionem ecclesiasticam turbare uel impedire presumpserit.</p>
                </div>
                <div>
                    <head>Capitulum A21</head>
                    <p>Item de excommunicacionibus que subuertuntur et supprimuntur usque ad longum tempus precipimus ut moneantur parochiam ut siquis excommunicacionem impetrauerit contra aduersarios suos ipsam per presbiterum infra quindecim dies a tempore impetracionis faciat publicari alias expensa amittet.</p>
                </div>
                <div>
                    <head>Capitulum A22</head>
                    <p>Item inhibemus sub pena suspensionis ne aliquis sacerdos in desponsacionibus mulierum alias desponsatarum benediccionem inpendat sub mapa sicuti fit in desponsacione puellarum.</p>
                </div>
                <div>
                    <head>Capitulum A23</head>
                    <p>Item prohibemus ne aliqui ecclesiarum rectores uel alii citent parochianos suos per se ipsos ad sui instanciam statuentes quod non ualeat ipso iure nec processus inde faciendis.</p>
                </div>
                <div>
                    <head>Capitulum A24</head>
                    <p>Item prohibemus ne quis presbiter uel quis alius tabulas testamentorum aperiat immo ad officialem nostrum remittant cum ista ad nos et officialem nostrum pertineat et non alios.</p>
                </div>
                <div>
                    <head>Capitulum A25</head>
                    <p>Item de impedimentis matrimoniorum quando contingunt prohibemus ne capellani et rectores se de hoc intromittant sed personas ad nos seu officialem nostrum remittant.</p>
                </div>
                <div>
                    <head>Capitulum A26</head>
                    <p>Item canonice in hiis scriptis monemus omnes rectores et capellanos curam animarum habentes ut ipsi in ecclesiis suis questas pro ecclesia dolensis faciant diligent et parochianos inducant et moneant in confessionibus suis ut de suis bonis fabrice ecclesie dolensis largiantur nec alios questores recipiant in ecclesiis suis sine nostra licencia speciali.</p>
                </div>
                <div>
                    <head>Capitulum A27</head>
                    <p>Item cum intellexerimus ex relatu plurium quod nonnulli clerici nostre dolensis diocesis comam nutriunt et uestes instar laicorum et non clericorum deferunt priuilegium clericale labiis allegantes quod paulo post ipso facto negant nichilominus uolentes eodem uti, unde cum secundum canonicas sancciones frustra legis auxilium inuocat qui committit in legem et merito merentur priuiliegium amittere qui commissa sibi abutuntur potestate et cum hoc non debeamus oculis conniuentibus per transire uobis precipimus quatenus moneatis ex parte et auctoritate nostris primo secundo et tercio publice et in generali in ecclesiis uostris omnes et singulos qui tonsura clericalem meruerit obtinere ut ipsi infra mensem post monicionem tonsuram rasa apparentem publice deferant et uestes clericales alioquin monicioni nostre huiusmodi non parentes denuncietis pena canonicas incurrisse.</p>
                </div>
                <div>
                    <head>Capitulum A28</head>
                    <p>Item cum iure caueatur expresse quod super matrimoniis contrahendis in ecclesiis per presbiteros bannicio publice precedat sub termino competenti statuimus et ordinamus quod nulli matrimonium audeant contrahere quousque per tres dies dominicos hora ad hoc consueta fuerit per capellanum parochialis ecclesie in eadam ecclesia bannicio facta super huiusmodi matrimoniis contrahendis.</p>
                </div>
                <div>
                    <head>Capitulum A29</head>
                    <p>Item cum clandestina matrimonia sint reprobata et interdicta secundum canones et statuta concilii prouincialis propter rixas contenciones guerras et homicidia et alia pericula que in eis possunt contingere, et sacerdotes qui clandestina matrimonia inire et eis interesse presumpserint ab officio et beneficio per triennium suspendi debeant et grauius puniri prout sue culpe qualitas postulauerit nos uolentes ne subditi nostri ualeant ignorare dicta statuta et sancciones uolumus eisdem publice nunciari, statuentes insuper et decernentes auctoritate nostra in quantum tangit negocium et officium nostrum quod quicunque sacerdos benedicciones nupciales fecerit uel ecclesiam seu capellam acommodauerit ad talia matrimonia ineunda in nostra dolensis diocesi nisi prius tria banna super quolibet matrimonio tribus diebus dominicis in ecclesia sua publice fecerit a nobis seu uicario nostro nulla dispensacione obtenta ut ipse si secus premissa fecerit ab officio et beneficio sit per triennium suspensus et suspensionis et excommunicacionis sentencias ipso facto incurrat statuentes et decernentes insuper quod contrahentes talia matrimonia clandestina nisi tria banna facta fuerint super matrimoniis eorundem in ecclesiis quarum sunt parochiani et omnes illos et illas qui uel que in talibus matrimoniis seu benediccionibus interesse presumpserint et qui consilium assensum et auxilium prestiterint clausam uel palam uolumus et decernimus auctoritate nostra sentencia excommunicacionis incurrere ipso facto et hoc in ecclesiis nostris precipimus sub pena excommunicacionis publicari singulis diebus dominicis et sub penis predictis inhibentes ne premissa faciant extra diocesi sine licencia nostra uel uicariorum nostrorum licet banna facta fuerint propter pericula que possunt inde uenire.</p>
                </div>
                <div>
                    <head>Capitulum A30</head>
                    <p>Item statuimus festum sancti michelis in monte gargano de cetero celebrari per octauas ita quod qualibet die fiat festum de ipso nisi in festo nouem leccionum ut in dominica in qua incipiuntur historie et tunc fiat memoria de sancto michele.</p>
                </div>
                <div>
                    <head>Capitulum A31</head>
                    <p>Item precipimus uobis quod festa sanctorum qui sunt in canone misse cum noue leccionibus celebrentur.</p>
                </div>
                <div>
                    <head>Capitulum A32</head>
                    <p>Item precipimus quod omnes monachi solitarii reuertantur ad abbaciam suam sub penis suspensionis et excommunicacionis nisi cum eis a nobis fuerit dispensatum et precipimus abbatibus suis et eos recipere non omittant.</p>
                </div>
                <div>
                    <head>Capitulum A33</head>
                    <p>Item nuper uenit ad nos clamosa insinuacio querimoniaque famosa quod nonnulli clerici soliti sunt arma portare per ciuitatem et suburbium dolensis quandocumque de nocte et alias uariati seu deguisati cum suis seguacibus et complicibus uagando discurrentes querentes magis nocere quam prodesse bonis et modestis et quendam ludum immo tumultum uolgariter chariuari galice nuncupatum facerunt hactenus et adhuc in predictis locis sepius facere non formidant et uagabunde discurrunt.</p>
                    <p>Nos uero nolentes excessus ita facinorosos oculis conuiuentibus sub dissimulacione per transire sed potius circa hoc pro ut ad nostrum spectat officium remedium apponere uolentes uobis et uestrum cuilibet precipimus quatenus moneatis ex parte nostra in ecclesiis uestris omnes et singulos clericos et laicos de ciuitate et diocesi predicti ut ipsi de cetero a predictis excessibus desistant penitus inhibentes eisdem ne talia faciant seu facere uel procurre presumant in predictis locis.</p>
                    <p>Nos uero in non obedientes monicioni et prohibicioni nostris huiusmodi et dantes opem fauorem consilium auxilium in premissis cuiuscunque status clericalis aut condicionis existant sentenciam excommunicacionis promulgamus innouantes et confirmantes sentenciam excommunicacionis bone memorie Theobaldi et Ioannis det gracia predecessorum nostrorum quondem et a nobis postmodum latas in clericos et laicos et alios qui arma deferet per ciuitatem et suburbium dolensi causa inuasionis ut prefertur tales si qui sunt quid absit aggrauamus et mandamus per uos excommunicatos et aggrauatos publice nunciari nisi transeundo ulterius per uillam et patriam predicta sine inuasione predicta.</p>
                </div>
                <div>
                    <head>Capitulum A34</head>
                    <p>Item sortilegos et sortilegas diuinatores et diuinatrices et occulte discordias et inimicicias inter humanum genus seminantes denuncietis singulis diebus dominicis excommunicatos et aggrauatos et ab omnibus euitandos uobis precipientes sub pena suspensionis quatenus inscriptis precepta synodalia habeatis infra mensem.</p>
                </div>
                <div>
                    <head>Capitulum A35</head>
                    <p>Item statuimus ne quis possit citare ultra octo personas ad abiurandum excommunicatos singulos et de propinquioribus uicinis excommunicati iurato prius ab impetratore quod credit eos cum eisdem excommunicatis participare et eos fouere in hoc et per fraudem hoc non facere nec causa ab eis extorquendi aliquid quorum nomina in primo citatorio contineantur.</p>
                </div>
                <div>
                    <head>Capitulum A36</head>
                    <p>Item inhibemus uobis ne aliquem seu aliquos mendicantes in ecclesiis uestris recipiatis ad predicandum nec ad audiendum confessiones nisi solummodo fratres predicatores et minores habentes a nobis seu uicariis nostris super hoc licenciam specialem.</p>
                </div>
                <div>
                    <head>Capitulum A37</head>
                    <p>Item denuncietis excommunicatos omnes euntes ad uigilias seu ueilles gallice ad ecclesias seu capellas beate marie et alias occasione luxurie seu rixarum aut aliorum maleficiorum faciendorum.</p>
                </div>
                <div>
                    <head>Capitulum A38</head>
                    <p>Item quod a modo fiat seruicium per octauas in omnibus ecclesiis translacionis beati sansonis et reliquiarum in sua ecclesia existentium in die lune post Cantate domino.</p>
                </div>
                <div>
                    <head>Capitulum Pars II</head>
                    <p/>
                    <p>Sequuntur statuta reuerendi in cristo patris et domini domini Guillelmi dei gracia dolensis episcopi per reuerendum in cristo patrem dominum stephanum approbata et confirmata.</p>
                    <p>Guillelmus, miseracione diuina dolensis ecclesie minister ad perpetuam rei memoriam zelus domus dei nos sollicitat ut circa commissum nobis gregem quantum diuina cooperante gracia nobis erit possibile, taliter disponamus quod libertas non offendatur ecclesiastica quidque talia peragamus que publice utilitatis fructum et honestatis honorem contingere dinoscantur certis igitur et racionabilibus causis nos in hac parte mouentibus examinati concilii prehabita super hoc deliberacione statuta et consuetudines edidimus infrascriptas.</p>
                </div>
                <div>
                    <head>Capitulum B1</head>
                    <p>Quoniam non solum innocentes uerum eciam nocentes et culpabiles ecclesiarum et aliorum locorum sacrorum ad euntes refugium iuris utriusque tam canonici quam ciuilis censuram decreuit plena securitate gaudere statuimus ut siquis in eam temeritatis insaniam prorompit quod in ecclesia aut cimiterio aut in aliis sacris locis personam aliquam ecclesiasticam uel secularem iniuriose percusserit aut maliciose seu insidiose contra iusticia inuaserit sentenciam excommunicacionis incurrat a qua nullatenus absoluatur donec passo iniuriam necnon et ecclesie cuius libertatem infregerit satisfecerit competenter dignum est enim ut in locis cultui dedicatis regis pacifici mentalis et corporalis pacis uigeat pulchritudo.</p>
                </div>
                <div>
                    <head>Capitulum B2</head>
                    <p>Item cum domini ac legiferi nostri iesu cristi testetur auctoritas in domo patris mei mansiones multe sunt nec deceat quoslibet in cristi confessione decedentes eciam si pie et honeste uixerint coequalibus una cum sanctis et electis dei honoris conpendiis uenerari statuimus et sub pena anathematis inhibemus ut nullius de cetero decedentium cuiuscunque status gradus sexus aut condicionis existat corpus inhumeretur recondantur aut sepeliatur intra ecclesiam nisi de nostra licencia speciali nisi forsan fuerunt fundatores aut in recta linea fundatorum uel eorum maiores ex quibus ipsi per rectam lineam descenderunt ibidem consueuerint sepeliri.</p>
                </div>
                <div>
                    <head>Capitulum B3</head>
                    <p>Item cum omnes fideles in spiritu sancti uirtute congregati unum corpus ecclesie cuius caput est cristus efficiantur cuius membra charitate feruida et soldata non debent ab inuicem discrepare statuendum duximus eu quicunque conspiracione colligaciones comminaciones aut conuentiuula facientes contra ecclesiastica libertatem uel ecclesias aut personas ecclesiasticas excommunicacionis sententie subiaceant ipso facto.</p>
                </div>
                <div>
                    <head>Capitulum B4</head>
                    <p>Quomodo nonnulli uelut sus in luto in suis uoluptatibus obuoluti non solum intra seipsos honeste uiuere despiciunt sed sic publice peccare presumunt ut prebeant aliis scandalum et sue honestatis zima firmentent.</p>
                    <p>Nos in presumptores huiusmodi animaduertere cupientes statuimus ut omnes cuiuscunque gradus aut condicioni existant tenentes publice concubinas ipso facto sentencia excommunicacionis incurrant concubinas aut huiusmodi uoluimus et statuimus pari pena constringi cum crebro in repentibus morbi prompta sint adhibenda remedia nec sit facile subito patientibus medentis remoti uel absentis auxilium celeriter implorare.</p>
                </div>
                <div>
                    <head>Capitulum B5</head>
                    <p>Item statuimus ut ubicunque clerici uel persone ecclesiastice aut res seu bona ipsarum per aliquem dominum temporalem seu eius gentes uel allocatos detinebuntur iniuste nisi detentores huiusmodi per locorum parochiales presbyteros super hoc moniti bone predicta restituerit aut personas memoratas libere abire permiserint indilate loca ipsa et parochie eo ipso subiaceant interdicto et tamdiu ad minus cesset ibidem seruicium diuinum donec ipsa bona hiis quorum extiterint ac persone predicte fuerint libertati sue restitute et si personas ipsas aut bona ipsarum de loco ad locum transferri contigerit loco primo in interdicto remanente locus ad quem huiusmodi personas aut bona transferri contigerit nihilominus interdicto subiaceat usque quo demum facta restitucione predicta.</p>
                </div>
                <div>
                    <head>Capitulum B6</head>
                    <p>Idem quoque statuimus et precipimus obseruari siquis clericum uel aliam personam ecclesiasticam occasione alicuius criminis captam detinens nobis uel officiali seu gentibus nostris per parochialem presbiterum uel eius uicarium aut alium per nos uel officialem nostrum destinatum super hoc monitus clericum seu personam ipsam non remiserit indilate ut de ipsa fiat iusticie implementum statuentes insuper ut omnes impeditores ecclesiastice iurisdicionis tam auctoritate canonum quam concilii excommunicati singulis diebus dominicis publice nuncientur.</p>
                </div>
                <div>
                    <head>Capitulum B7</head>
                    <p>Item cum nemini liceat falcem suam in messem mittere alienam statuimus ut nullus cuiuscunque condicionis existat eciam in sacerdotali uel in aliis inferioribus ordinibus fuerit constitutus in cimiterio alicuius ecclesie cuiuscunque defuncti corpus quantumcunque honeste decesserit absque eiusdem rectoris seu eius uicarii licencia speciali recondere uel sepelire presumat contrarium uero facientes presertim cum in nostra diocesi uisitacionis officium impendentes magistrorum experiencia nos docente reperimus in hoc persepe scandala preuenisse huiusmodi auctoritate statuti ipso facto excommunicacionis uinculo innodamus.</p>
                </div>
                <div>
                    <head>Capitulum B8</head>
                    <p>Item cum sanctissimus pater et dominis dominis Iohannes de preuidencia papa uicesimus secundus dudum pia consideracione duxerit ordinandum ut in singulis ecclesiis omni die circa crepusculum noctis una campana longo tractu pulsetur et ante pulsacionem huiusmodi per ipsam campanam tres ictus magni percuciantur successiue unus post alium inter ictum et ictum aliqua mora temporis interiecta ut ad trinam huiusmodi ictuum percussionem fideles cristiani cum trina genufleccione deum et beatam dei genitricem adorent humiliter oracionem dominicalem et salutacionem angelicam uidelicet pater noster et aue maria tribus uicibus recessendo et hoc facientibus uere tantum penitentibus et confessis uiginti dies de iniunctis sibi penitentiis misericorditer duxerit relaxandum omnibus subiectis prioratibus monasteriis uel ecclesiis presidentibus iniungimus ipsosque obsecramus per uisceramine dei nostri ut premissa in suis ecclesiis fieri faciant et ea subiectis sibi plebibus exponant ipsosque ad acquirendum prefatam indulgenciam moneant et inducant.</p>
                </div>
                <div>
                    <head>Capitulum B9</head>
                    <p>Cum de iure expresse per locorum diocesanos sit prouidendum ut testamenta et pie uoluntates decedentium compleantur ac experiencia facti nos docuerit quod nonnulli maliuoli testamenta seu ultimas uoluntates decedentium delere cancellare dilaniare aut alias destruere uel furtim occultare presumant.</p>
                    <p>Nos circa hoc uolentes adhibere remedium ac medellam uobis et uostrum cuiuslibet precipimus sub pena suspensionis quatenus moneatis ex parte nostra publice et in generali in ecclesiis uestris omnes et singulos parochianos uestros quos ex nunc monemus cuiuscunque gradus condicionis aut status existant ne talia facere presumant quid si secus egerint eo ipso excommunicacionis sententie se nouerint subiacere.</p>
                </div>
                <div>
                    <head>Capitulum B10</head>
                    <p>Item cum secundum canonicas sancciones uoluntates morientium quam citissime commode fieri poterit debeant adimpleri statuimus quod detentores testamentorum uidelicet illi de ciuitate et suburbio dolensibus infra quindecim dies alii quicunque infra mensem a die obitus testamentorum nobis episcopo dolensis seu officiali nostro afferant et apportent decedentium testamenta ut moris est fieri publicanda alioquin presumptores huiusmodi excommunicacionis sentenciam se nouerint incurisse insuper precipimus sub pena suspensionis omnibus et singulis rectoribus et curatis cuilibet in ecclesia sua quatenus eodem mense elapso citent ad certum diem coram nobis episcopo dolensis seu officiali nostro detentores testamentorum nisi prius fuerint publicata exibituros predicta testamenta et facturos super hoc quod iusticia sua debit.</p>
                </div>
                <div>
                    <head>Capitulum B11</head>
                    <p>Item quomodo non solum secundum statuta prouincialia uerum eciam secundum precepta synodalia ab antiquo sit statutum et ordinatum quod impeditores et perturbatores iurisdicionis ecclesiastice directe uel indirecte singulis diebus dominicis excommunicati debeant publice denunciari ac ex relatu plurium intellexerimus quod nonnulli rectores ecclesiarum et curati in his exequendis fuerint negligentes et remissi monemus omnes et singulos rectores ecclesiarum nostre dolensis diocesis ut singulis diebus dominicis in suis ecclesiis palam et publice predictos impeditores et perturbatores iurisdicionis ecclesiastice denuncient aut faciant per alium denunciari excommunicatos sub pena suspencionis et quinque solidorum pro quolibet defectu et negligencia cuiuslibet diei dominice soluendorum fabrice ecclesie dolensis sub pena excommunicacionis infra mensem a die negligentie cuiuslibet conputandum.</p>
                </div>
                <div>
                    <head>Capitulum B12</head>
                    <p>Item precipimus sub penis predictis eisdem rectoribus et curatis in ecclesiis suis singulis dominicis diebus excommunicatos quorum nomina in rotulo debent retinere ut in eisdem statutis synodalibus continetur faciant per se seu per alium palam et publice nunciari et quo non celebrent scienter presentibus excommunicatis sed potius eosdem excommunicatos nisi uelint recedere a diuinus moneant alta uoce ut exant et recedant.</p>
                </div>
                <div>
                    <head>Capitulum B13</head>
                    <p>Item monemus omnes ecclesiarum rectores et curatos dolensis diocesis et eis precipimus sub pena suspensionis ut omnia statuta synodalia approbata habeant infra mensem et quod ea legant semel saltem quolibet anno et sub pena duorum solidorum pro quolibet defectu fabrice dolensis ecclesie soluendorum.</p>
                </div>
                <div>
                    <head>Capitulum B14</head>
                    <p>Item statuimus quod omnes curati ecclesiarum diebus dominicis et aliis magnis festiuitatibus superlicio sunt induti in magna missa.</p>
                </div>
                <div>
                    <head>Capitulum B15</head>
                    <p>Item inhibemus expresse omnibus et singulis rectoribus et curatis ne habeant rem carnalem aut commisceant se carnaliter cum aliqua de parochianis suis sub pena priuacionis beneficiorum seu ecclesiarum saluis aliis contra ipsos statutis.</p>
                </div>
                <div>
                    <head>Capitulum B16</head>
                    <p>Item et rectoribus ecclesiarum parochialium capellanis que in eorum ecclesiis deseruientibus pro eisdem per uisceramine domini nostri iesu cristi districtius iniungimus et ipsos in domino exhortamus quatenus in suis parochiis quam sepissime commode poterunt debiles uisitent egrotantes eos que caritatiue et benigne inducant ut de suarum remediis cogitent animarum tam per confessionem quam aliorum sacramentorum agnicionem et recepcionem nihilominus que ut suas ultimas uoluntates atque testamenta inscriptis conficiant eosdem fauorabiliter doceant et inducant super quo tenore presentis statuti synodalis eorum consciencias oneramus.</p>
                </div>
                <div>
                    <head>Capitulum B17</head>
                    <p>Item cum omnibus ultimis uoluntatibus sit per locorum episcopos diligentius prouidendum ut secundum defuncti uoluntatem et eius ultimam disposicionem uniuersa procedant ligitime ordinata et quod non sint iudicia eorum inualida atque cassa cum nichil sit quid magis hominibus debeatur quam ut supreme uoluntatis cum alius iam uelle non possunt liber sit stillus et licitum quod iterum non redit arbitrium rectoribus capellanisque eorundem clericisque eorum sub penis suspensionis et excommunicacionis respectiue presentis statuti synodalis serie iniungimus quatenus parochianorum suorum decedentium testamenta in scriptis redacta non alias consignent uel sigillent nisi tunc demum in presencia testatoris testium que ad hoc uocatorum de uerbo ad uerbum recitata fuerint ut sic in eis omnis suspicionis materia tollatur atque fraudes alioquin contrarium facientes predictas pena ipso facto se nouerint incursuros.</p>
                </div>
                <div>
                    <head>Capitulum B18</head>
                    <p>Item predictis rectoribus capellanisque eorundem sub pena suspensionis tenore presentium duximus iniungendum quatenus singulis diebus dominicis publice et in generali in suis ecclesiis sub pena excommunicacionis moneant et inducant omnes et singulos parochianos suos ut testamenta seu ultimas uoluntates decedentium in eisdem parochiis possidentes et penes se detinentes infra triginta dies a tempore obitus coram nobis exhibeant et apportent ut nobis mediantibus ed remedium et salutem decedentium suum salubrem sorciantur effectum et felicem cum intimacione eisdem ex parte nostra facienda quod contra ipsos predictorum testamentorum detentores tanquam eadem supprimentes et illicite occultantes ex officio nostro procedemus ut ius et iusticia sua debit uolumus et nihilominus ordinamus quod predicti rectores seu capellani eorum nomina quorumlibet decedentium parochianorum suorum testamentium in singulis synodis nobis afferant et apportent ut nostro presenti statuto synodali obuiantes et in premissis desides et rebelles pena decenti castigare ualeamus et condigna et testatores suis ultimis desideriis ob dolum et maliciam et eorundem non fraudentur alioquin rectores predicti capellanique eorundem presenti statuto synodali non parentes sentenciam excommunicacionis ipso facto se nouerit incursuros.</p>
                </div>
                <div>
                    <head>Capitulum B19</head>
                    <p>Item cum inter cetera uagacio in clericis beneficiatis debeat reprobari sint que nonnulli qui licet in beneficiis suis residencia facere teneantur et debeant tantum sepius proquirentes ut non resideant in eisdem et ut materiam habeant euagandi per uillas et loca discurrentes atque castra per modum predictum in suarum periculum animarum predictis suis beneficiis abitentes fructusque et emolumenta eorundem et utencilia multotiens consumentes indebite tenore presentis statutis synodalis statuimus quod nullus rector ecclesie parochialis causa studii uel peregrinacionis uel alio quoquomodo residenciam in sia ecclesia facere pretermittat nisi a nobis petita licencia et obtenta alioquin contrarium facientes sentenciam excommunicacionis se nouerint incursuros.</p>
                </div>
                <div>
                    <head>Capitulum B20</head>
                    <p>Item predictis rectoribus sub pena suspensionis inhibemus ut eis predicta materia tollatus euangandi quatenus suas ecclesias obuencionesque et iura earundem in solidum non arrendent seu ad firmam diuturnam cuique tribuant uel concedant nisi nostrum decretum interueniat super hoc et assensus alioquin eo ipso pena supradictas se nouerint incursuros contractum que contra tenorem presentis statuti synodalis factum irritum, decernimus et manem nullius que cause momenti et effectus.</p>
                </div>
                <div>
                    <head>Capitulum B21</head>
                    <p>Item quod rectores ecclesiarum saltem parochianis suis debent esse tanquam terminus ad sagittam, exemplum de bono prebentes non de malo, sint que nonnulli prout nobis comunis fama refert incontinentes et minus caste uiuentes et quid deterius est magisque scandalosum in suis presbyteriis et alibi ad expensas suas immouerius ecclesiarum suarum proprias detinent concubinas ex quo ira dei uenit in filios diffidentie ipsi que ob hoc in conspectu omnipotentis dei puro corde mundo corpore diuina non ualet ministrare.</p>
                    <p>Natura secundum apostolum concupiscencia carnis generale est peccatum ex quo mala omnia oriuntur et peccata et quo cessante omnia mala tolluntur atque cessant.</p>
                    <p>Ea propter omnibus rectoribus et singulis capellanis eorundem districtiuis iniungimus quatenus in hospiciis suis nec alibi proprias teneant concubinas sed eas incuntanter a suis hospiciis eiiciant et repellant nec eisdem alibi alia sibi necessaria ministrent imo penitus abstineant a premissis alioquin contrarium facientes auctoritate huiusmodi statuti synodalis ipso facto sentencia excommunicacionis se nouerint innodatos.</p>
                </div>
                <div>
                    <head>Capitulum B22</head>
                    <p>Item quod humana natura magis ad malum prona est regulariter quam ad bonum faciliter que fit ut canis sepius ad uomitum redeat assuetum, mansioque comunis et continua delinquendi tribuat incentiuum presertim ad sedandum scandalum quid est ob hoc generatum in populo sub pena suspensionis omnibus rectoribus capellanisque in dolensis diocesi constitutis tenore presentium duximus iniungendum quatenus aliquas mulieres quantumcunque annosas atque senes a quibus alias prolem dicuntur suscepisse in suis hospiciis non teneant uel ancillas, ministrantes seu seruitrices aliquas immo infra decem dies a tempore pubblicacionis presentis statuti synodalis munerandos a suis domibus et seruiciis eiiciant et expellant alioqui ex tunc contrarium facientes pena huiusmodi statuti synodalis se nouerint innodatos.</p>
                </div>
                <div>
                    <head>Capitulum B23</head>
                    <p>Item quod maiores cause et presertim animarum periculum continentes ad cognicionem et discussionem maiorum iudicium maxime episcoporum de iure et reseruantur omnibus decanis nobis subditis et locum tenentibus notariis que eorundem precipimus sub pena excommunicacionis respectiue et falsi contra notarios de causis testamentorum, matrimonialibus, stupri, incestus, adulterii fornicacionis, et alterius cuiuscunque criminis uel delicti citent inquirant corrigant puniant uel alteris quouismodo se intromittant de eisdem immo eos cum suis factoribus et partibus indilate remittant coram nobis iusticie inplementum super sibi impositis recepturas preterquam in casu uisitacionis eorundem in quo casu eciam eisdem de causis sub pena predicta iniungimus tenore presentium quatenus eos quos suspectos coram nobis remittant puniendos in contrarium attentantes penis predictis et sententiis eo ipso tenore presentium innodamus et se eisdem respectiue nouerint innodatos.</p>
                </div>
                <div>
                    <head>Capitulum B24</head>
                    <p>Item statuimus ut siquis in eam temeritatis insaniam proruperit quod in alium in ecclesia uel in cimiterio uel in aliis locis sacris manus suas iniecerit temere uiolentas seu conatus fuerit alium in locis predictis temere et uiolenter aggredi licet per alium impeditus conatus eius suum non sorciatur effectum eo ipso sentencia excommunicacionis tenore presentis statuti synodalis incurrat a qua nullatenus absoluatur nisi prius ecclesie et leso satisfactum fuerit competenter</p>
                </div>
                <div>
                    <head>Capitulum B25</head>
                    <p>Item statuimus quod nullus sub specie ludi uel alterius solatii in ecclesiam uel in cimiterium aliqua vilia et inhonesta in alicuius iniuria et contemptum aliqualiter presumat inferre cum ecclesia spelunca non debeat esse peruersorum alioquin presentis statuti contemptores consocii promotores et participes eorundem ipso facto sentenciam excommunicacionis incurrant a que nullatenus absoluatur donec ecclesie que domus oracionis est cuius statum et libertatem infrangerint et passo iniuriam de emenda conpetenti satisfecerint et condigna.</p>
                </div>
                <div>
                    <head>Capitulum B26</head>
                    <p>Item cum par in nobis obseruancia esse debeat et equalis et dissimulitudo siue diuersitas apud eos qui unum et uerum euangelium predicant populum commoueat concernentem et scandalum multipliciter generet in eodem persone que ecclesiastice esse debeant subditis suis et aliis exemplum de honesto prebentes et de bono absque excessu et dissolucione quacunque, pluresque ecclesiarum rectores et alie persone ecclesiastice quasi indistincte nobilibus et satrapis in usu et modo uestium suarum sue professionis inmemores assimilari non uerentur, tam in striccione, breuitate earundem quam in uironibus et circuitum manicarum super tunicalium suorum longuissimis atque strictis fenditas que uestes suas usque ad femoralia nichilominus exportantes adeo quod sua femoralia immo eciam padibunda cuicunque inspicienti ostendere non formidant contra ecclesiasticam disciplinam et eius uilipendium non modicum et contemptum qua propter tenore presentium duximus statuendum quod rectores ecclesiarum et capellani in nostra dolensis diocesi beneficia obtinentes siue deseruientes in eisdem uestes suas in futurum non deferant uel habeant ultra genua apertas uidelicet uel fenditas deferantque et utantur eisdem largissimis et talaribus manicis largis competenter et longis similiter que rotundis et hoc sub penis suspensionis priuacionis et amissionis uestium quas in presentis statuti synodalis ferimus contemptores quos eo ipso priuamus eisdem atque pauperibus decernimus erogandas.</p>
                </div>
                <div>
                    <head>Capitulum B27</head>
                    <p>Item statuimus tenore presentis statuti synodalis sub pena suspensionis et excommunicacionis quas ferimus respectiue nichilominus inhibentes omnibus ecclesiarum rectoribus capellanis et aliis nostre dolensis diocesis clericis quibuscunque ne litteras executorias monitorias excommunicatorias quascunque aliqualem execucionem continentes ex parte archiepiscopi turonensis uel officialis eiusdem immediate directas exequendas, aliqualiter presumant execucioni demandare nisi de his exequendis a nostro sigillatore receperint pecialiter in mandatis.</p>
                </div>
                <div>
                    <head>Capitulum B28</head>
                    <p>Item statuimus tenore presentis statuti quod persone ecclesiastice comam nutrire non audeant nimis lapsam sed eandem deferant saccisam et rotundam ut patentibus auribus ad diuina officia ueniant celebranda.</p>
                    <p>Alioquin contrarium facientes et presentis statuti synodalis contemptores sentencia excommunicacionis se nouerit incursuros.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
