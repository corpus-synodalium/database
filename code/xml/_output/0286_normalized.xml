<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Bergamo</title>
                <recordID>0286</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1311-07</origDate>
                <dateNotes/>
                <origPlace>Bergamo</origPlace>
                <diocese>Turin</diocese>
                <province>Milan</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 286</p>
                <p>Year: 1311</p>
                <p>Month: 7</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Bergamo</p>
                <p>Diocese: Turin</p>
                <p>Province: Milan</p>
                <p>CountryModern: Italy</p>
                <p>Latitude: 45.7</p>
                <p>Longitude: 9.666667</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Cassone della Torre</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 25, col 475-514</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: for diffusion of these statutes in province of Milan, see Gorino-Causa article; for diffusion in diocese of Turin, see Olivieri, Sinodale del vescovo Ludovico, pt. 2 [who notes that the Bp of Turin refused to attend the council itself]; for resistance in Ivrea, see Andenna, Cura della anime, 414-415</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine Domini, Amen.</p>
                    <p>Radio Sacre Scripture militantis Ecclesie illustrissimus illustrator ad Timotheum discipulum suum scribit:</p>
                    <p>Predica uerbum, insta opportune, importune argue, obsecra, increpa, in omni patiencia, et doctrina, pen hec inducens et excitans Episcopalibus gubernaculis presidentes, qui Apostolorum in ipsa Ecclesia tipum gerunt ad execucionem sui officii Pastoralis, ut doctrinis, monicionibus, et correccionibus erga subditos cura sedula insistentes, remedium salutare adhibeant, ne parati ad precipitium prolabantur, et ut prolapsi resipiscant a uitiis ad uirtutes.</p>
                    <p>Quod quidem remedium ut plurimum adhibetur nouorum edicione iurium, moniciones et prohibiciones continentium, penasque condignas imponentium transgressionibus eorumdem, necnon declaracione plerumque, et addicione antiquorum.</p>
                    <p>Sane nos Castonus Dei et Apostolice Sedis gracia Sancte Mediolanensis Ecclesie Archiepiscopus, qui Mediolanensis Prouincie iure Metropolito Diuina prouidencia presidimus, ipsius Apostoli monitis siue iussionibus predictis salubribus adherentes, ad correccionem morum, animarum salutem, Ecclesiarum profectum, et tuicionem Ecclesiastice libertatis, constituciones quasdam, prouisiones, et ordinaciones salubres, uniuersalem statum ipsius Prouincie contingentes, cum consilio Uenerandorum Patrum Dominorum Episcoporum nostrorum Mediolanensis Ecclesie Suffraganeorum, et nostri Prouincialis Concilii, ac existentium in eodem disposuimus, intendimus edere tam prouide, quam consulte, ipsasque in ipso Concilio publicare, ac edimus, et publice promulgamus, quibusdam additis, et mutatis, plerisque uero dubiis declaratis, et superfluis resecatis ex constitucionibus in Conciliis Prouincialibus per nostros predecessores hactenus publicatis, prout uarietati, et circumstantiis temporum, et personarum nouimus expedire, et constituciones, et prouisiones infrascriptas, et in hoc Concilio promulgandas sub penis contentis in illis decreuimus, et precipimus de cetero per nostram Ciuitatem et Diocesim, et Prouinciam Mediolanensem, et degentes in illis inuiolabiliter obseruari.</p>
                </div>
                <div>
                    <head>Capitulum 1</head>
                    <p>PRimo namque circa Hereticorum exterminium totis uiribus intendentes, et ad propagacionem Fidei Orthodoxe consulte prouidemus et salubriter presentis approbacione Concilii ordinamus, quod singuli Diocesani nostre Mediolanensis Prouincie ad exterminandos Hereticos credentes, receptatores, defensores, et fautores eorum de suis Ciuitatibus, et Diocesibus, per se et officiales suos inuigilent, et insistant sollicite et attente per singulas eorum Parochias annis singulis sepius, ut expedire uiderint, inquirentes solerter, an fama sit in illis aliquos ex huiusmodi pestiferis habitare, et contra nominatos, uel inuentos, ut ius exegerit, procedentes, et ut in Officio inquisicionis Heretice prauitatis liberius, et securius procedatur, statuimus, presenti Concilio approbante, quod tam in ciuitate Mediolanensi, quam in aliis Mediolanensis Prouincie, per Archipresules, et Antistites singulos earumdem, aut per illorum uice gerentes, ipsis existentibus in remotis, eligantur, et assumantur, consideratis qualitate, et magnitudine Ciuitatis, et ipsarum personarum, aliqui uiri, multi uel pauci, secundum Diocesani arbitrium, Catholici et Fideles ex habitantibus assidue in eadem in persecutores huiusmodi pestilentium personarum ad coadiuuandum Inquisicionis Officium Heretice prauitatis per ipsos Antistites continue exercendum, qui Diocesano Archipresuli seu Antistiti, et eius Uicario circa ipsum Officium cum armis assistant, uadant, et redeant ad personas ipsas insequendas, capiendas, deducendas, et retinendas iuxta eiusdem Diocesani, seu Uicarii iussionem, quotiens, et quandocumque fuerint requisiti, qui eciam iurent hec omnia et singula, ipsumque Officium uiriliter et fideliter exercere, et in illo dolum non committere, neque fraudem, ipsosque ad hec electos, et assumptos, aut ipsorum aliquem precipimus non debere, nec posse per aliquam personam Ecclesiasticam uel Secularem, aut uniuersitatem, siue collegium in aliquo impediri directe, uel indirecte, uel aliqualiter prohiberi, propter quod impedimentum uel prohibicionem ipsi Officio non possint assidue superesse, et ipsi Diocesano super hoc assistere requisiti, uel propter quod eis commissa uel iniungenda, aut iniuncta super his ualeant retardari.</p>
                    <p>Personas uero cuiuscumque dignitatis, uel condicionis extiterint attentantes, et contra aliquod premissorum, scilicet impediendo directe, uel indirecte, uel prohibendo seu differre faciendo, ut superius prohibetur, si admoniti legitime per ipsum Diocesanum, uel Uicarium non destiterint, et quod fecerint, non reuocauerint cum effectu, excommunicacionis uinculo, auctoritate presentis Concilii innodamus, easque ut hereticorum fautores haberi decernimus, et impedimentum prestantes Officio heretice prauitatis.</p>
                    <p>Huic eciam adiicimus sanccioni, ut omnes et singuli, tam nobiles, quam populares, cuiuscumque dignitatis fuerint, siue status; nec non Clerici, et Prelati, quotiescumque et quandocumque per Diocesanum proprium, aut eius Uicarium fuerint legitime requisiti pro consilio, auxilio, et fauore sibi exhibendo in fauorem Officii heretice prauitatis, uel contra Hereticos credentes, receptatores, fautores, uel defensores eorum, aut contra suspectos de heresi, uel pro contingentibus ipsum negotium, seu in assistendo eisdem, uel ipsos associando, in premissis obediant, et intendant monicionibus requisicionibus, et preceptis.</p>
                    <p>Quoslibet uero, qui dicta premissa, uel aliquod premissorum, qui legitime requisiti se exhibuerint difficiles, uel rebelles, iusto, et manifesto, et necessario impedimento cessante, ex nunc, presenti Concilio approbante, excommunicacionis uinculo decernimus subiacere, de qua si satisfaciendo legitime postea moniti, secundum arbitrium Diocesani proprii, uel eius Uicarii iuxta modum culpe satisfacere forte contempserint, ipsos ut fautores, et defensores Hereticorum decernimus reputandos, et contra eos tamquam contra fautores hereticorum fore per iuris remedia procedendum; ad premissorum quoque cognicionem et execucionem procedi posse sancimus, sine strepitu iudicii et figura per ipsum Diocesanum, uel eius Uicarium generalem, seu per alium Iudicem competentem.</p>
                </div>
                <div>
                    <head>Capitulum 2</head>
                    <p>CIrca honestatem, et Clericorum habitum salubriter prouidemus, quod omnes et singuli Clerici ac persone Ecclesiastice Mediolanensis Prouincie, Ciuitatis, et Diocesis, tam presentis temporis, quam futuri tonsuram et habitum deferant Clericales ordini suo, et statui competentes, uestes uirgulatas, seu de catabriato, de medietate, uel listatas, uel frixis, aut maspilis argenteis, uel de metallo aliquo, aut uestem superiorem a summo usque deorsum totaliter scissam ante, seu infulam de seta, siue serico more laicali minime deferentes.</p>
                    <p>Deprehensos uero in aliquo crimine, uel excessu enormi in habitu laicali publice incedentes, ex nunc pronunciamus, ut Clericos seu personas Ecclesiasticas, non teneri Curiam Ecclesiasticam in ipso crimine defensare.</p>
                    <p>Clericus uero seu queuis persona Ecclesiastica mercacionibus et negociacionibus, ut negociator publicus se immiscens, illasque in persona propria exercens publice, Diuinis Officiis pretermissis, uel alias ut laicus communiter se gerens, in suis bonis patrimonialibus, non gaudeat interim priuilegio Clericali, nec ut Clericum in enormibus, dum in his excedit, teneatur Ecclesia defensare, cognicione tantum super hoc precedente, quam ad Iudicem Ecclesiasticum decernimus pertinere, non procedatur contra talem seu tales Clericos per Curiam Secularem, sed supersedendum interim decernimus omni processui contra eos, alioquin in quoscumque Uicarios, Rectores, Potestates, seculares Iudices, et quoscumque eorum ministros et executores Ciuitatis, Diocesis, et Prouincie Mediolanensis contrarium facientes excommunicacionis sentenciam promulgamus, presenti constitucione sancimus, quod aliquis Clericus, siue Ecclesiastica persona absque Diocesani sui licencia officium publicum uel officialitatem alicuius secularis rectoris, seu Communitatis, seu Uniuersitatis, Ciuitatis, Burgi, Castri, Loci, aut Parochie, seu Uille in seculari Curia exercere, uel suscipere de cetero non presumat, scilicet Consulatus, Tabellionatus, Gastaldie, Camparie, Uicariatus, Uicedominatus, uel quouis alio nomine appelletur, seu Ecclesiasticis Officiis derelictis, uel Clericali postposita honestate ad caualcatas, uel stipendia, seu seculares exercitus, et maxime non coactus cum armis publice ut laicus accedere, et se talium immiscere coetibus non presumat, nisi in casibus a iure permissis.</p>
                    <p>Delinquentem uero in aliquo premissorum, aliquibus talibus se immiscentem excommunicacionis sentencia innodamus; hanc uero penam ad alios, qui assumpserint arma cum aliquibus laicis pro suis iuribus aut alicuius Ecclesie proprie, seu pro sui defensione insultum expectantes, seu de licencia sui Antistitis, uel eius Uicarii uolumus non extendi.</p>
                </div>
                <div>
                    <head>Capitulum 3</head>
                    <p>ATtendentes quod priuilegium Clericale non debet esse alicui cum fiducia delinquendi, statuimus, et firmamus, quod nullus Clericus, seu persona Ecclesiastica in domibus Ecclesie, uel alibi ludum uel biscaziam retineat taxillorum, aut paciatur per aliquem retineri, uel publicas mulieres exponentes pro questu publice corpus suum, aut arma deferre presumat per ciuitatem aliquam, aut suburbia adiacencia ciuitati, uel loca, in quibus habent domicilium, absque Antistitis, uel eius Uicarii proprii licencia speciali; nisi ad uillam, uel possessionem uadens, uel rediens ab eisdem, seu quemquam damnificare presumat, uel uiolenter rebus suis, uel possessione aliqua alium spoliare, delinquentem uero in aliquo casuum predictorum per Antistitem proprium, seu Uicarium eius in tanta summa pecunie, et dummodo non ad penam sanguinis, statuimus condemnandum, ipsi Antistiti pro eius arbitrio persoluenda, et in pios usus conuertenda, in quanta, et eo modo, quo damnaretur et puniretur, seu condemnari posset per illius ciuitatis Curiam secularem laicus sic excedens, non tamen per hoc intelligimus priuandi tales beneficiis Ecclesiasticis, et carceribus detinendi, et alias puniendi adimere Diocesanis propriis potestatem, et Uicariis eorumdem, si eis uidebitur expedire.</p>
                </div>
                <div>
                    <head>Capitulum 4</head>
                    <p>INuiolabiliter ordinamus, quod nulla persona Ecclesiastica, nisi in casibus a iure permissis fideiussoris, uel procuratoris officium exerceat, seu tutoris, uel curatoris alicuius laici in Curia Seculari, absque Diocesani, uel eius Uicarii licencia, nec quemquam debentem gaudere Ecclesiastico priuilegio, uel Clericali, conueniat seu trahat, uel trahi procuret super aliquo ad examen Iudicis Secularis; trahens uero contra canonicas sancciones, et Imperiales constituciones a iure suo cadat, iudicatumque non teneat, et Iudex sit ex tunc iudicandi potestate priuatus; exercentem uero aliquod officium predictorum contra constitucionem presentem in centum solidos Papienses decernimus condemnandum, in pios usus ad arbitrium Ordinarii condemnandos.</p>
                </div>
                <div>
                    <head>Capitulum 5</head>
                    <p>PRouidemus insuper et sancimus, quod in qualibet Ecclesia Collegiata tam regulari, quam seculari ciuitatis et diocesis, ac prouincie Mediolanensis, in qua plures Clerici, seu Monachi, uel Canonici residebunt, Missa conuentualis, iusto impedimento cessante, prout dici conuenerit, hora debita, diebus singulis in cantu, seu nota conuentualiter celebretur, nec non Officia matutinalia, et uespertina, quodque ad illa, et ceteras horas Canonicas, quas inibi precipimus conuentualiter celebrari, seculares Clerici, et Prelati conueniant cum superpelliceis seu cappis; Religiosi uero in habitu sue Regule competenti.</p>
                    <p>In Ecclesiis uero Cathedralibus ipsis horis diurnis, et Missarum solemniis intersint, aut discooperto capite, aut cum biretis in capite, ad modum laicorum capucia non habentes.</p>
                    <p>Rectores quoque Parochialium Ecclesiarum non Collegiatarum diebus festiuis, et sepe in septimana per se uel per alios, ubi per se non possunt, celebrare Missarum solemnia non omittant, et Parochianis suis in casibus a iure concessis, et cum expedierit, ministrare Ecclesiastica Sacramenta.</p>
                    <p>Delinquentes uero, uel negligentes in premissis per locorum Ordinarios puniantur.</p>
                    <p>Irrefragabiliter ordinamus, quod in qualibet Ecclesia nostre ciuitatis, et diocesis, ac prouincie Mediolanensis habente Parochiam Corpus Christi pro infirmis, Chrisma, et Oleum Sanctum, renouandum annuatim, sub claui et firma custodia, et in uase, seu loco nitido non asportando de facili, assidue habeantur.</p>
                    <p>Delinquentes uero uel negligentes in aliquo premissorum per Ordinarium proprium, uel eius Curiam in solidos quadraginta Papienses uice qualibet condemnentur ad pios usus ad arbitrium Iudicis conuertendos.</p>
                    <p>Insuper aqua benedicta quotidie habeatur omni die Dominica renouanda.</p>
                </div>
                <div>
                    <head>Capitulum 6</head>
                    <p>SUper continencia per Clericos obseruanda prouide ordinamus, quod nullus Clericorum regularium uel secularium ciuitatis, uel diocesis, siue prouincie Mediolanensis, beneficium Ecclesiasticum obtinens, Uicarius aut Deputatus eciam in futurum, uel qui in Ordine sacro fuerit constitutus, in domibus contiguis uel connexis Ecclesie, uel secum in eadem habitacione mulierem aliquam retineat ad inibi habitandum, nisi forte mulier illa fuerit non suspecta, uel in quarto gradu consanguinitatis, uel affinitatis illi coniuncta, seu conuersa quinquagenaria, uel deinceps.</p>
                    <p>Delinquentem uero in hec in libras decem Papienses condemnamus in pios usus ad Ordinarii arbitrium conuertendas.</p>
                    <p>Clericos quoque, ac Prelatos in quouis Ordine constitutos, qui beneficia Ecclesiastica obtinent, aut eciam obtinebunt, si focarias seu concubinas retinuerint in domibus Ecclesiarum, uel alibi manifeste, Ecclesiasticis beneficiis per locorum Ordinarios, Canonica monicione premissa, facienda, decreuimus perpetuo fore priuatos, libere personis aliis conferendis, excessu ipsorum notorio uel infamia publica existente; qui uero beneficium Ecclesiasticum non obtinuerint per Ecclesiasticam Curiam, dum habuerint publice concubinas, non teneatur Ecclesia defensare, et alias per ipsam Curiam pena pecuniaria, uel alia debita puniantur.</p>
                    <p>Prelatum namque et Rectorem Ecclesie in libras decem Papienses, inferiorem uero Clericum in libras quinque Papienses condemnamus in pios usus ad Ordinarii arbitrium dispensandas; qui filium illegitimum secum in eadem domo assidue, uel per octo dies permiserit habitare, aut sibi ad Altare aliquatenus ministrare [1].</p>
                </div>
                <div>
                    <head>Capitulum 7</head>
                    <p>QUamquam per Canones sit prouisum, ne minus idonei ad beneficia Ecclesiastica assumantur, id tamen minus bene seruatur in pluribus Ecclesiis, et a multis.</p>
                    <p>Idcirco presenti constitucione sancimus, quod nullus eligatur de cetero, uel instituatur, quomodolibet assumatur ad aliquam dignitatem alicuius Ecclesie Collegiate secularis, uel regularis intra Ciuitatem, uel Diocesim, seu Prouinciam nostras site, qui non fuerit de legitimo matrimonio procreatus, et non attigerit uicesimum quintum annum, uel nisi forte super his in casu dispensabili prius cum eo fuerit dispensatum, uel talis extiterit, qui bene legat, construat, et loqui litteraliter nouerit competenter.</p>
                    <p>Ad regimen quoque Parochialis Ecclesie nullus aliquatenus assumatur, nisi bene legere nouerit, et cantare, uel saltem legere et construere concedenter, in cantu aliqualiter informatus, et non attingens uicesimum quintum annum. Eleccio uero, collacio, institucio, et confirmacio, seu presentacio a personis Ecclesiasticis facta, quas contra hec in aliquo premissorum contigerit attentari, ex nunc sint irrite, et inanes, et electores, presentatores, prouisores, confirmatores, et instituentes sint illa uice presentis constitucionis auctoritate presentandi, eligendi, prouidendi, confirmandi, et instituendi potestate priuati, et ad superiorem proximum sit ipsa potestas totaliter deuoluta ipso facto.</p>
                    <p>Confirmatoribus et institutoribus ac prouisoribus temerariis, per loci Ordinarium pena debita puniendis.</p>
                </div>
                <div>
                    <head>Capitulum 8</head>
                    <p>PRedecessorum nostrorum uestigiis inherentes statuimus, et firmamus, quod alicuius Secularis Ecclesie Collegiate, et non Collegiate nostre Ciuitatis, et Diocesis, uel Prouincie Capitulum, seu Prelatus, Canonici, uel Clerici siue Rector nullum, quantumcumque idoneum, sine licencia Diocesani proprii, uel auctoritate Sedis Apostolice, seu Legatorum eiusdem recipiant, eligant, uel admittant in suum, uel ipsius Ecclesie Canonicum uel Conclericum uel Confratrem ibi, beneficio non uacante, nec beneficium, seu prebendam uel Capellaniam aliquam ex redditibus uel bonis seu iuribus eiusdem Ecclesie de nouo creare presumant, ipsius Diocesani licencia non obtenta, uel unam prebendam in duas diuidere; quicquid enim contra premissa, uel aliquod premissorum contigerit attentari, ex nunc presenti constitucione decernimus irritum, et inane, et dantes, et accipientes eciam, licet in aliqua sui parte, ex nunc in his scriptis excommunicacionis uinculo innodamus.</p>
                </div>
                <div>
                    <head>Capitulum 9</head>
                    <p>CUm Ecclesiastica beneficia non debeant sine Canonica institucione detineri, statuto presenti salubriter prouidemus, quod nullus per uiolenciam uel simoniam, aut alias, sine institucione Canonica, uel per minas, seu per metum aliquibus inferendos, per se, uel per alium ad dignitatem, uel personatum, seu aliquod beneficium Ecclesiasticum, qualecumque fuerit, intra nostram Ciuitatem, uel Diocesim, seu Prouinciam, paciatur uel consenciat tacite, uel expresse, se eligi, uel institui, aut assumi quomodolibet, uel admitti, aut iura et redditus, siue bona, seu uiuentis beneficium, qui non renunciauerit illi sponte et legitime, aut priuatus illo non fuerit per sentenciam legitimam hominis, siue iuris apprehendere uel occupare seu sibi usurpare, aut illius bona, uel redditus quouis titulo quesito, uel colore presumat de cetero Diocesani proprii licencia non interueniente, uel expresso consensu.</p>
                    <p>Quemcumque uero contra hec attentantem in posterum, in aliqua sui parte, ex tunc in ipso beneficio decernimus ius non habere; et si legitime admonitus per Diocesanum proprium, uel eciam Uicarium, illud ex toto non dimiserit libere, ad ipsum per se, uel per alium se non ingerendo ulterius ex nunc inhabilem iudicamus ad quoduis aliud beneficium Ecclesiasticum obtinendum; penis autem contra occupatores, inuasores, et usurpatores bonorum Ecclesiasticorum semper saluis.</p>
                </div>
                <div>
                    <head>Capitulum 10</head>
                    <p>PLerumque contingit, quod alique Ecclesie tam Regulares, quam Seculares diu subiacent Ecclesiastico interdicto propter negligenciam aliquorum Clericorum recusantium soluere partem ipsos contingentem, siue ipsis impositam de collectis, procuracionibus, honoribus, seu fodris, et sic Ecclesie Diuinis officiis defraudantur propter illorum maliciam, et non sine Parochianorum scandalo, et iactura; quapropter omnes et singulos Clericos, et Prelatos tam Secularium, quam Regularium Ecclesiarum, ac Rectores, et Ministros Hospitalium, et Piorum Locorum nostre Prouincie, Ciuitatis, et Diocesis, propter quorum factum seu culpam, eo quod non soluerint huiusmodi porcionem ipsorum singulos contingentem, seu eis impositam pro prebendis, uel porcionibus, quas obtinent in eisdem, et quos impossibilitas non excusat, aut alia iusta causa, de qua intra duos menses faciant plenam fidem, beneficiis, et rectoriis huiusmodi priuamus perpetuo, si admoniti legitime et peremtorie, ipso interdicto durante, per Diocesanum, uel eius Uicarium, passi fuerint Ecclesias ipsas, seu Hospitalia, uel Pia Loca, ultra tres menses post monicionem eamdem propter hec Ecclesiastico interdicto subiacere, porcionem ipsos contingentem siue impositam ex ipsis collectis, seu fodris, uel oneribus non soluentes: et hanc penam extendimus ad Prelatos, et Rectores Ecclesiarum non soluentes pro ipsis Ecclesiis in totum, ubi ad ipsos pertinere talium solucio consueuit, si ipsos iusta causa, siue impossibilitas non excusat, de qua infra duos menses plenaria fiat fides, et ad illorum massarios et caneuarios dispensatores reddituum, qui potestatem habuerint plenariam hec soluendi; has quoque penas ad collectas hactenus impositas a tribus annis circa locum uolumus uendicare.</p>
                    <p>Illas eciam personas, que temeritate propria, Diocesani, loci Ordinarii proprii, uel eciam Generalis Uicarii, seu Superioris eiusdem in hoc casu licencia non obtenta Clerum Ciuitatis, et Diocesis, aut maiores eiusdem, uel maiorem partem ipsius, uel eorum, ad premissa presumpserint conuocare, et conuenientes ad talium personarum conuocacionem, excommunicacionis uinculo decreuimus subiacere, cum ex talibus congregacionibus conspiraciones, et colligaciones sepe nouimus euenire, ac de facto prorumpi ad multa, que scandalum pariunt, et periculum animabus, et locorum Ordinarii ex talibus condemnantur, et eadem Ciuitas uideatur habere diuersa capita quasi monstrum.</p>
                </div>
                <div>
                    <head>Capitulum 11</head>
                    <p>EFfrenata cupiditas, que in plerisque adeo dominatur, quod contra uetita usurpant et rapiunt aliena, nos uehementer impellit, ut eius noxios appetitus, in quantum possumus, refrenemus.</p>
                    <p>Ea propter sanccione presenti ordinamus salubriter, quod nulla persona Secularis, uel Ecclesiastica, Uniuersitas, seu Collegium aliqua bona aut iura seu res preciosas, thesaurum, siue iurisdicciones, aut honores, feuda, seu ius decimandi aut eligendi, seu presentandi, aut beneficia conferendi, seu pedalia conferendi ad quemdam locum uenerabilem nostre Ciuitatis, et Diocesis, siue Prouincie Mediolanensis, uel aliquam Episcopalem Mensam dicte Prouincie, quouis modo uel titulo pertinentes, aut Ecclesiam aliquam, seu Hospitale, uel alium Pium Locum usurpare, uel inuadere, seu occupare, aut rapere, uel occupata, seu usurpata, rapta, uel inuasa detinere per se, uel per alium quouis modo presumat, seu spoliare aliquam locum uenerabilem dicte Ciuitatis, aut Diocesis, siue Prouincie Mediolanensis siue ad Mensam Archiepiscopalem Mediolanensem, uel ad aliquam Episcopalem Mensam dicte Prouincie, seu aliam Ecclesiam, possessione, uel quasi alicuius predictorum, seu iurisdiccionum bonorum, iurium, uel bonorum predictorum, uel possessione iuris percipiendi aliquas pensiones, seu census annuos, Decimas, uel affictus, siue possessiones, uel quasi eligendi, siue assumendi Potestates, Consules, uel alios Officiales alicuius terre, burgi, castri, communantie, siue loci, directe, aut eciam indirecte, uel ad ea quomodolibet dare auxilium, consilium, uel fauorem; singulares uero personas, cuiuscumque status uel condicionis extiterint, que attentauerint contra premissa in aliquo per se, uel per alium, aut expresse consenserint, uel fecerint, seu mandauerint attentari, ex nunc excommunicacionis in his scriptis uinculo innodamus, necnon personas illas, que consuluerint, seu mandauerint, uel expresse consenserint quouis modo suo Pastori, siue Pontifici, uel alicui Ecclesie, siue Clerico, Rectori, aut Pio Loco de premissorum aliquo, aut suis bonis, uel predictorum aliquorum fructibus aut redditibus non integre et libere responderi absque auctoritate Iudicis competentis, aut prohibuerint responderi; et si qui ex predictis propter aliquod premissorum alicubi denunciati, excommunicati excommunicacionem eamdem, post ipsam denunciacionem per sex menses animo suo tenuerint indurato, in penam ipsorum familiares eorum Ecclesiastico supponimus interdicto, mandantes eis Ecclesiarum aditum, et participacionem Sacramentorum, et Diuinorum eciam prohiberi, quousque liquide apparuerit de absolucione huiusmodi transgressorum, et quod ipsa excommunicacione durante et interdicto, familiarium predictorum denegetur eis tam ipsis principalibus, quam familiaribus in obitu ad aliorum terrorem, et ipsorum ruborem, Ecclesiastica sepultura.</p>
                    <p>Clerici uero sine mandato Diocesani proprii recipientes aliquem ex predictis ad Ecclesiasticam sepulturam, uel qui interfuerint eidem, ipso facto per tres menses a Diuinis Officiis sunt suspensi.</p>
                    <p>Insuper, si aliqui Clerici contra huiusmodi sancte nostre constitucionis tenorem facere uel uenire presumpserint occupando, uel inuadendo ut supra, omnibus beneficiis, que infra nostram Prouinciam obtinent, eos, presentis Concilii auctoritate, priuamus.</p>
                    <p>Si uero Laici extiterint, omnibus feudis intra nostram Prouinciam, iure patronatus, et honoribus, ab eis obtentis ab aliquibus Ecclesiis, uel Prelatis, seu aliis piis locis decreuimus fore perpetuo priuatos.</p>
                    <p>Uniuersitates uero, communitates, et collegia, que contra premissa attentauerit, uel expresse consenserint, uel scienter attentari permiserint in aliqua sui parte, et iam facta cum effectu non prohibuerint infra decem dies, postquam uenerint attentata, Ecclesiastico supponimus interdicto; et si ipsa uniuersitas, uel maiores ipsius, uel Rectores requisiti per Diocesanum, uel eius Uicarium, legitime super his ultra mensem attentata ipsa omiserint effectualiter emendare, et in statum pristinum reducere, seu reduci facere cum effectu, ad arbitrium ipsius Diocesani, Ciuitatem, siue locum uel Burgum, in qua uniuersitas ipsa deget, interdicto Ecclesiastico decreuimus subiacere, interdicto inuiolabiliter obseruando, quam cito ipse Diocesanus per se, uel per alium publice protestatus fuerit se uelle interdictum ipsum effectum habere, et amplius non suspensum, et illic uel Ciuitatibus, seu locis circumstantibus, uel alibi, ubi commodius fieri poterit, hoc mandauerit publicari, sed ante, et usque ad ipsam publicacionem ipsum interdictum manere decreuimus in suspenso.</p>
                    <p>Illos quoque, qui temeritate propria plures eciam extra iudicium requisiti soluere contempserint Archiepiscopali uel Episcopali mense predicte, seu Ecclesie, Monasterio, Conuentui, Capitulo, uel alii pio loco, modo [2] et tempore competenti, decimas, pensiones, census, honores, districtus, et iurisdicciones, uel prestaciones annuas, uel affictus, in quorum possessione pacifice percipiendi, ipsa mensa, uel Ecclesia, Monasterium, Conuentus, Capitulum, et pius locus ante requisicionem ipsam erat, nisi iusta causa eos excusauerit, de qua constet infra dies decem post ipsam requisicionem Diocesani, legitime ex nunc excommunicacionis uinculo decreuimus innodatos.</p>
                    <p>Ad predictorum namque cognicionem, correccionem, et penarum execucionem statuimus, ex officio posse procedi de plano, et sine strepitu ordinis iudiciarii et figura per quoscumque Iudices competentes.</p>
                </div>
                <div>
                    <head>Capitulum 12</head>
                    <p>QUamquam ad coniuratorum, et conspiratorum nequiciam reprimendam multa per Canones sint prouisa; ipsorum tamen uersucia nos cogit diuersa remedia adhibere contra illorum callida figmenta, que conantur quotidie inuenire.</p>
                    <p>Ea propter constitucione presenti statuentes irrefragabiliter prohibemus, quod aliqua persona Ecclesiastica uel Secularis, aut uniuersitas, siue collegium, aut quiuis nostre Mediolanensis Ciuitatis, aut Diocesis, siue Prouincie coniuracionem, aspiracionem, colligacionem, iuramentum, seu obligacionem, aut consilium, uel tractatum facere uel inire presumat in exterminium, uel persecucionem, seu iacturam, uel mortem, aut expulsionem, capcionem, uel derobacionem, seu quietis uel status subuersionem Antistitis proprii, uel Pastoris, aut quomodolibet consentire, uel operam dare, quod insultus fiat in eum, uel a Sede, seu Ciuitate propria temere expellatur, uel quidquam fiat, aut ordinetur, seu dicatur, propter quod Pastor ipse habeat formidare in ciuitate ipsa, uel sua Diocesi, ubi uoluerit cum suis familiaribus residere, et iurisdiccione sua uti libere, et officio pastorali, uel propter quod eciam Officiales eius, siue Uicarii, Uicariatum, et Officialitatem eis commissos non possint libere exercere, et quod communitas aliqua, seu uniuersitas, consilium, uel commune cuiuscumque Ciuitatis nostre Prouincie, siue Mediolanensis, aut Diocesis eiusdem, non permittat quicquam dici uel fieri, nec paciatur per aliquos de ipsa uniuersitate seu Ciuitate, uel Diocesi, uel eius Rectorem, seu Maiores, nec dicat uel faciat, per se ipsam, propter quod eius Antistites, aut Archipresul non possint in ea Ciuitate et Diocesi, siue Sede propria residere secure, et ipse, et sui Officiales hac iurisdiccione et officio uti libere, et in totum; singulares uero personas contra hec attentantes in aliquo premissorum, si Clerici fuerint, aut Ecclesiastice persone, ex nunc in his scriptis excommunicacionis uinculo innodamus, et beneficiis Ecclesiasticis, que intra nostram Prouinciam obtinuerint, priuamus perpetuo, aliis libere conferendis, ipsosque inhabiles reddimus ad queuis beneficia Ecclesiastica obtinenda; si uero Laici fuerint, eosdem excommunicacionis uinculo decreuimus subiacere, ipsosque in obitu priuantes ex nunc Ecclesiastica sepultura, et Clericos, qui sepulture talium interfuerint, suspendimus a Diuinis, ipsorum familiis, seu familiaribus, dicta excommunicacione durante, participacione Diuinorum, et Sacramentorum interdicentes in penam huiusmodi damnatorum:</p>
                    <p>Ciuitatem autem, eiusque suburbia, et singulares personas de ipsa Ciuitate et suburbiis, que per tres menses permiserint, aut passa fuerint Antistitem proprium exulare extra illam propter timorem, uel metum, seu minas aliquorum, uel alicuius de ipsa Ciuitate, uel Diocesi, aut aliquorum residentium in eadem, ipsum Antistitem non reuocauerint, ac sibi plene non cauerint, aut prouiderint, de ipsius et suorum familiarium securitate, et indemnitate personarum et rerum, ac procurauerint cum effectu, ut in ipsa Ciuitate et Diocesi, ut sibi placuerit, possit morari libere et secure, et suum Officium exercere, et uti libere bonis suis, et omnes Uicarii et Procuratores in Ciuitate ipsa libere manere et secure, et sua Officia plene exercere, et per ipsam Diocesim, ubi eis expedierit, postquam iste Antistes de ista Ciuitate sic exierit, et per suas litteras, siue Nuncios in aliquibus Ecclesiis ipsius Ciuitatis uel Diocesis seu Ciuitatum circumadiacentium aliquarum, uel per se ipsum, mensibus predictis elapsis, publice protestatus fuerit, seu insinuari fecerit, et proponi, quod in Ciuitate propria non audebat morari secure, nisi aliter sibi caueatur, ex nunc generaliter supponimus Ecclesiastico interdicto, usque ad satisfaccionem condignam inuiolabiliter obseruando.</p>
                    <p>Supradictas uero sentencias et prolaciones excommunicacionum, interdicti statuimus et ordinamus per omnes Ciuitates, et Dioceses nostre Prouincie sepissime et in pluribus Ecclesiis publicari per quoslibet Episcopos, ipsorumque Officiales aut ex parte ipsorum, et per quoscumque Clericos et Prelatos, qui super hec ex parte ipsius Antistitis fuerint requisiti.</p>
                    <p>Inobedientes quoque ac rebelles super his ab ingressu Ecclesie suspendimus in his scriptis.</p>
                    <p>Illos quoque, qui postquam excommunicati propter premissorum aliquod fuerint publice nunciati, distulerint ultra annum ipsi Antistiti satisfacere de excessu, et absolucionem eciam obtinere, suspectos iudicamus de heretica prauitate, et tamquam contra [3] suspectos de heresi ipso anno elapso fore per Ecclesiam procedendum: et si predicta Ciuitas, siue uniuersitas per annum in ipso scelere duxerit persistendum, omnes Clerici et Religiosi cuiuscumque Ordinis, uel dignitatis, seu condicionis existant, in detestacionem tanti facinoris completo dicto anno infra duos menses proximos post dictum annum exeant, siue egrediantur de eadem Ciuitate, et eius districtu, et Diocesi, illuc, usque ad satisfaccionem condignam, nullatenus reuersuri; alioquin ipso facto singuli predicti Clerici, et Religiosi sentenciam excommunicacionis incurrant, nisi per Antistitem ipsum fuerit eis terminus prorogatus.</p>
                    <p>Ad premissorum quoque cognicionem, discussionem, et examinacionem, de plano sine strepitu et figura iudicii procedi posse decernimus per Diocesanum proprium, et quemlibet Iudicem competentem, presenti Concilio approbante.</p>
                </div>
                <div>
                    <head>Capitulum 13</head>
                    <p>SEpe contingit, quod aliqui calliditate utentes Clericos et personas Ecclesiasticas detentas per eos, uel ipsorum consilio uel mandato inficiatur se illos minime detinere, aut capi illos fecisse, uel bona, seu res Ecclesiasticas, quibus Clericum spoliarunt, se asserunt minime habuisse, cum super ipsorum Clericorum relaxacione, aut eorum restitucione per Iudicem Ecclesiasticum admonentur; propter quod plerumque facti probacione deficiente de suo dolo, et inficiacione uidentur commodum reportare:</p>
                    <p>Ea propter ad huiusmodi malicias refrenandas statuimus, et firmamus, quod contra quoslibet Iudices, et Rectores, ac personas quascumque tam Ecclesiasticas, quam seculares inficiantes se ipsos Clericos, et personas Ecclesiasticas ullatenus detinere, seu cepisse, uel res ipsas Ecclesiasticas minime habuisse, postquam hec ab eis per Iudicem Ecclesiasticum requirantur, aut damnum attulerint Ecclesiis, seu Clericis super ipsius emendacione requisiti, uel iniuriam minime intulisse, per Curiam Ecclesiasticam, et per censuram Ecclesiasticam procedatur, ac si conuicti et confessi essent super his, que inficiantur coram Iudice competenti, si prestare uoluerint sine dilacione ad arbitrium Ecclesiastice Curie solemniter et publice iuramentum, quod Clericum illum, et personam Ecclesiasticam, aut rem Ecclesie, seu Clerici super cuius relaxacione, seu restitucione admonentur aut impetuntur, quod in suam forciam non habent, nec habuerunt, et quod restituendi aliquam facultatem, seu quod damnum uel iniuriam super qua impetuntur, per se, uel per alium nullatenus intulerunt, ipsoque iuramento nequaquam obstante possit contra ipsum, et alium, qui Clericum et predicta bona detinere dicatur, procedi per Ecclesiasticum Iudicem, ac si ipsius iuramentum prestitum non fuisset.</p>
                </div>
                <div>
                    <head>Capitulum 14</head>
                    <p>QUanto excommunicacionis uinculo innodati per plures Clericos nunciantur, et maxime in locis, quibus degunt uel traxerunt originem, tanto maiori rubore confusi ad satisfaccionem facilius inducuntur.</p>
                    <p>Quapropter in presenti Concilio inuiolabiliter ordinamus, quod cuiuslibet ciuitatis Antistes eiusque Uicarius nostre Mediolanensis Prouincie per litteras excommunicantis Pontificis, siue Diocesani, excommunicate persone aut officiales eiusdem super hoc humiliter requisitus omnes, et singulas personas excommunicacionis uinculo innodatas et terras suppositas interdicto per sentenciam uel constitucionem Presulis ipsius, aut Uicarii requirentis seu Prouincialis Concilii iuxta ipsius requisicionem per Ecclesias proprie Ciuitatis et Diocesis sepissime denunciari faciat excommunicatas personas, et terras, uel loca interdicto fore suppositas per ipsum requirentem, siue constitucionem, ubi magis uiderit expedire, super quibus denunciandis excommunicatis et interdictis fuerit per ipsum excommunicatoris uel Iudicis nunciandorum litteras requisitus in proprios subditos non obedientes eius monicionibus super hec censuram Ecclesiasticam exercendo, et quod cessari faciat a Diuinis in illa Ecclesia et Parochia Ciuitatis proprie uel Diocesis, quamdiu ibi moram contraxerint illi excommunicati uel interdicti, de quibus denunciandis contigerit sibi scribi, si super hoc fuerit requisitus.</p>
                    <p>Antistitem uero hec recusantem ab ingressu Ecclesie, durante inobediencia sua, eiusque officialem in his tepidum et remissum a Diuinis Officiis suspendimus in his scriptis.</p>
                    <p>Quaslibet uero personas cuiuscumque condicionis extiterint tam Ecclesiasticas, quam seculares, que impedierint uel prohibuerint minis, terroribus, uel aliquo alio modo illas personas excommunicatas publice nunciari fore loca alicui supposita Ecclesiastico interdicto, de quibus denunciandis, excommunicatis, uel interdictis per litteras alicuius Antistitis, uel Uicarii eius mandari contigerit, aut ipsis excommunicatoribus uel denunciatoribus seu excommunicaciones ipsas, uel interdictum seruantibus in personis uel rebus, aut in consanguineos uel amicos illorum propter hec iniurias uel damna et molestias irrogauerint, uel consenserint irrogari, excommunicacionis uinculo decernimus subiacere, a qua nullatenus absoluantur, nisi satisfecerint de tanta audacia et excessu, uel caucionem idoneam de satisfaciendo prestiterint iuxta ipsius excommunicatoris arbitrium, nec tradantur Ecclesiastice sepulture, de qua satisfaccione, et acquisicione, seu caucione apparere uolumus publicum instrumentum ante absolucionem aut sepulturam ipsorum excommunicatorum huiusmodi prestandum.</p>
                    <p>Illosque Clericos et Prelatos Ciuitatis, et Diocesis, uel Prouincie Mediolanensis, qui plures et per diuersa dierum interualla admoniti uel legitime requisiti per litteras patentes, uel Nuncios publicos et iuratos proprii Diocesani, uel eius Uicarii denunciare ex parte ipsius iuxta requisiciones eiusdem excommunicatas personas illas, super quarum denunciacione, ut premittitur, admoniti fuerint, excommunicacionis uinculo decernimus subiacere.</p>
                    <p>Ad premissorum quoque cognicionem, et penarum execucionem decernimus ex officio Iudicum mero posse procedi de plano et sine strepitu ordinis iudiciarii et figura.</p>
                </div>
                <div>
                    <head>Capitulum 15</head>
                    <p>QUoniam contemnere Petri claues, et excommunicaciones diutius sustinere non caret scrupulo heretice prauitatis, sanccione presenti salubriter prouidemus ad hanc pertinaciam extirpandam, que intra nostram Prouinciam Mediolanensem plurimum inoleuit, quod de cetero nulla Ecclesiastica uel secularis persona per annum unum excommunicacionem maiorem presumat pertinaciter sustinere, quamlibet uero personam Ecclesiasticam, que per annum, postquam per Ecclesias aliquas, seu Ecclesiam excommunicata fuerit publice nunciata, excommunicacionem latam in eam per eius ordinarium Iudicem, que non fuerit legitima appellacione suspensa animo sustinuerit pertinaci, ipsam excommunicacionem et publicacionem protinus non ignorans, omnibus beneficiis Ecclesiasticis, que intra ipsam pronunciacionem obtinuerit, spolietur, aliis libere conferendis: laicum uero, ut de persona Ecclesiastica premisimus, ipsam excommunicacionis sentenciam ultra annum a die publicacionis eiusdem pertinaciter sustinentem, decernimus fore suspectum de heretica prauitate, et tamquam contra suspectum de heresi contra eum debere procedi per Ecclesiasticum Iudicem, et contra predictas personas inuocandum esse auxilium brachii secularis, ut eis per illud deputetur exilium, uel pena corporalis, uel pecuniaria, citra sanguinis effusionem uel necem, per secularem Iudicem infligatur iuxta Ecclesiastici Iudicis iussionem, et si ad id faciendum Iudex ipse, uel Rector secularis inobediens fuerit uel rebellis, legitime requisitus, ex nunc decernimus ipso facto excommunicacionis uinculo innodatum, ipsumque Iudicem seu Rectorem secularem; illum eciam Clericum et Prelatum, qui suspensus non perpetuo, sed ad tempus, uel usque ad satisfaccionem condignam a beneficio Ecclesiastico, seu administracione, uel fructuum percepcione per suum Diocesanum Antistitem, uel eius Uicarium, sine alicuius constitucionis eiusdem, uel Prouincialis auctoritate se ad illam siue illud ingesserit quouismodo, illa suspensione durante, ex nunc in libras decem Papienses in usus pios conuertendas, Diocesani proprii Curie condemnamus.</p>
                    <p>Quam si soluere contempserit, requisitus legitime per eumdem, siue ipsius Uicarium generalem, excommunicacionis uinculo innodamus, a qua, nisi soluerit et satisfecerit de contemptu, nullatenus absoluatur, ad predictorum namque cognicionem et execucionem statuimus posse procedi sine strepitu et figura ordinis iudiciarii per Ecclesiasticam Curiam ex officio suo mero.</p>
                </div>
                <div>
                    <head>Capitulum 16</head>
                    <p>PLerumque Clericorum et personarum Ecclesiasticarum nostre Mediolanensis Prouincie, Ciuitatis, et Diocesis, prout fore nouimus manifestum, in delacione armorum assidue et publice contra moniciones generales, et constituciones canonicas, et eciam Synodales in aliorum scandalum delectantur, nulla super hec petita licencia uel obtenta, et in comitiua seu caterua habenda quasi assidue armatorum ad innocentes plurimos opprimendos; aliqui uero tam Clerici, quam laici in Prelatos proprios et Officiales Antistitis proprii et Pastoris manus iniicere gloriantur, et insultum cum armis facere in eosdem.</p>
                    <p>Uolentes igitur sic effrenatis, sic assiduis temeritatibus obuiare, quaslibet personas Ecclesiasticas, que publice arma detulerint, super hec monite nominatim, specialiter et expresse, aut prohibite per Antistitem proprium, uel eius Uicarium, uel alium super hec iurisdiccionem habentem contra ipsam monicionem et prohibicionem specialem secum cateruam duxerint armatam, monicione huiusmodi uilipensa, seu tales sibi associauerint, ex nunc excommunicacionis uinculo innodamus, et si excommunicati super hec legitime moniti de ipsa excommunicacione infra terminum eis prefixum satisfacere contempserint, et absolucionem eciam cum instancia petere, omni beneficio Ecclesiastico, quod infra nostram Prouinciam, Ciuitatem, et Diocesim obtinuerint, priuamus perpetuo, alii libere conferendo; Et nihilominus pro tanto excessu usque ad satisfaccionem condignam fore sub fida custodia decernimus detinendos.</p>
                    <p>Diocesani quoque et eorum Uicesgerentes in licencia exhibenda super armis portandis, cum urgentem causam uiderint, se exhibeant liberales, quoslibet uero tam laicos, quam Clericos nostre Prouincie, Ciuitatis, et Diocesis, qui in proprium Prelatum, aut Uicarium aliquem Archipresulis, siue Antistitis alicuius cum armis et fustibus manus iniecerit uiolentas facto, consilio, uel mandato, aut insultum per se uel per alium fecerint in eumdem, uel insidiam posuerint, predictorum aliquod attentando, ex nunc in his scriptis excommunicacionis uinculo innodamus, et, si Clerici fuerint, ipsos decernimus fore priuandos omnibus beneficiis Ecclesiasticis, que intra nostram Prouinciam obtinent, seu eciam obtinebunt, ac decernentes per longum Episcopus eos grauari, carceri mancipari.</p>
                    <p>Si autem extiterint laici, preter excommunicacionem predictam, omnibus feudis et honoribus ecclesiasticis, et emolumentis eosdem in penam eorum decernimus perpetuo fore priuatos, et si uniuersitas, seu presidentes eisdem, uel Rector, siue Dominus Ciuitatis, uel loci, in cuius Ciuitate, uel districtu, seu territorio predictorum aliquod fuit perpetratum, requisiti et moniti legitime per ipsum Antistitem, uel eius Uicarium, seu Nuncios, uel litteras eius, usque ad satisfaccionem condignam transgressores huiusmodi cogere contempserint, aut procedere contra eos tam Clericos in hac parte, in uocato in hoc auxilio brachii secularis, quam laicos iuxta requisicionem Antistitis proprii, uel eius Officialis, ex nunc elapso termino, seu terminis eisdem indultis ad facienda predicta, Ciuitatem ipsam, ac locum, et suburbia Ecclesiastico supponimus interdicto, quod quidem interdictum, seu ipsam Ciuitatem sic fore suppositam interdicto predicto ex causa predicta, auctoritate presentis Concilii, coram personis authenticis publice protestetur, et nunciari uel publicari facere Antistes proprius sine dilacione, uel eius Uicarius teneatur, cuius interdicti effectum usque ad protestacionem et publicacionem, seu nunciacionem predictam, ac ipsum interdictum fore suspensos, et fore interim in suspenso, quod immediate post eamdem publicacionem et protestacionem inuiolabiliter decernimus obseruandum.</p>
                </div>
                <div>
                    <head>Capitulum 17</head>
                    <p>MAgistra rerum efficax experiencia manifestat, quod laici presentes in eleccionum tractatu non permittunt eligentes plerumque habere liberum arbitrium eligendi, et eis incutientes timores inducunt ipsos ad eligendum personas, quas alias nullatenus nominarent.</p>
                    <p>Quapropter, ut morbus iste tepescat, et impressiones huiusmodi euitentur, presenti decreto salubriter ordinamus, quod, cum eleccio de aliquo Prelato alicuius Ecclesie regularis uel secularis, seu Monasterii, uel alterius pii loci Ciuitatis, uel Diocesis, aut Prouincie Mediolanensis debuerit celebrari, illi, ad quos spectat, die et hora ad eligendum prefixis, ad tractandum de eleccione, et ad eam celebrandam conueniant in aliquem locum ad hec idoneum, et ante ipsum tractatum, et antequam ad hec conueniant, omnes laicos de ipso loco, eiusque clausura licentient et expellant, et ianuis clausis, siue ostiis ipsius loci, nullis laicis presentibus uel existentibus intra locum ipsum, uno uel duobus Notariis et testibus necessariis non suspectis duntaxat exceptis pro scripturis conficiendis, ad tractatum ipsum, et ad eleccionem procedant legitime, et non ante aliis laicis non existentibus in eodem loco, ubi maxime eleccio celebratur: eleccionem uero, que aliter celebrari contigerit, ex nunc decernimus nullam esse, et illos ex eligentibus in tota ipsa uacacione ab eligendi potestate suspensos, ad quorum instanciam eleccionis tempore, seu paulo ante laici ipsi deuenerint ad minas aliquas alicui inferendas; ex eleccione quippe aliqua ius aliquod electo decernimus non acquiri, pro quo eligendo, dummodo non in fraudem, scilicet ut ipsius eligendi eleccio uitietur, alicui uel aliquibus mine, uel terrores, seu iniurie fuerint irrogate, uel pro quo eligendo armatorum multitudo, eleccionis tempore, accesserint ad locum, cui debet de Prelato idoneo prouideri ad terrorem incutiendum illis, ad quos eleccio pertinebit, aut propter quem eligendum eius agnati, uel amici minas intulerint eligentium consanguineis uel propinquis, laicos uero se eleccionum tractatibus immiscentes contra premissa, uel aliquod premissorum, excommunicacionis sentencia innodamus, et ad premissorum omnium cognicionem, et discussionem decernimus sine strepitu et figura iudicii de plano posse procedi, et de his fidem facere presumpciones legitimas, seu probabiles coniecturas: hanc eciam constitucionem ad omnes elecciones, postulaciones, et prouisiones a personis Ecclesiasticis faciendas extendimus, et locum uolumus sibi per omnia uendicare.</p>
                </div>
                <div>
                    <head>Capitulum 18</head>
                    <p>PResentis constitucionis auctoritate firmamus, quod nulla uniuersitas secularis, uel Ecclesiastica, siue persona aliqua secularis quemquam Clericum, siue personam Ecclesiasticam gaudere debentem priuilegio Ecclesiastico, aut eciam Clericali, accuset uel denunciet seu notificet de aliquo crimine uel excessu, aut inquiri procuret, seu conueniat, uel conuentum retineat super aliquo facto seu causa in Curia seculari, causa reconuencionis a iure permisse dumtaxat excepta, singulares uero persone contra hec attentantes in aliqua sui parte, si monite non destiterint et satisfecerint, excommunicentur; uniuersitas uero, et loca ipsarum supponantur Ecclesiastico interdicto, et contra ipsorum familias, si expedierit, procedatur ad ingressum prohibendum.</p>
                    <p>Que quidem excommunicacio uel interdictum minime relaxentur, postquam fuerint publicate, nisi prius tam parti quam Iudici et Ecclesie de expensis, et ceteris fuerit integre satisfactum.</p>
                    <p>Rectores uero et Iudices seculares, si moniti legitime per Ecclesiasticum Iudicem, et per interualla non destiterint a processu, et ipsum non fecerint cancellari; ex nunc decernimus excommunicacionis uinculo subiacere.</p>
                </div>
                <div>
                    <head>Capitulum 19</head>
                    <p>ENormia crimina sunt penis grauioribus ferienda; ea propter constitucione presenti sub ostentacione diuini iudicii prohibemus, super hec admonicionem generalem publicam, et peremptoriam in presenti nostro Prouinciali Concilio facientes, quod aliqui, siue quisquam intra nostram Prouinciam, Ciuitatem, uel Diocesim, sponte homicidium facto, aut consilio, uel mandato, uel suggestione perpetrare de cetero non presumat, aut maliciose in damnum cuiusquam ignem apponere per se, uel per alium in alterius messes, Ecclesias, seu domum, seu dolose incendium committere, uel arsuram, aut Ecclesiam aliquam, siue eius ostia, seu muros rumpere uiolenter, uel in ea sacrilegium perpetrare, seu depredacionem uiolentam facere, uel rapinam, aut permanere publice in adulterio, uel incestu, siue cum muliere professa regularem obseruanciam rem carnalem committere inhonestam, uel scienter in aliqua causa, siue in alterius preiudicium falsum testimonium proferre, uel falsum in Iudicio in damnum cuiusque scienter facere uel procurare, seu suadere, uel consulere fieri Sacramentum, aut falsum conficere uel confici facere instrumentum aut sigillum alienum falsare, siue litteras, uel falsari facere in dispendium alicuius, siue scienter falsis instrumentis uti in alterius damnum, siue litteris uel sigillis, uel quicquam dare alicui ad comedendum, bibendum, uel potandum, aut quicquam aliud operari, propter quod non debeat concipi soboles, aut nasci, siue abortiuum fieri, aut incantaciones, sacrilegia, auguria, uel maleficia, que facture, siue prestigie uulgariter appellantur, uel inuocaciones demonum pro futuris uel iam commissis aliquibus presciendis; contrafacientes in aliquo premissorum ex nunc in his scriptis excommunicacionis uinculo innodamus, necnon executores, seu fideicommissariorum decedentium, et ipsorum heredes, qui ultra mensem post terminum siue terminos ab ipsis decedentibus constitutos, uel post obitum defunctorum intra menses nouem, ubi terminus non fuerit a decedente appositus, distulerint soluere legata, uel iudicata per ipsos decedentes ad pias causas, siue ad opera pietatis, uel consignare, ac soluere penitenciariis aut officialibus super hec per singulos Antistites in suis Ciuitatibus nostre Prouincie deputatis, uel in posterum deputandis ea, que pro male ablatis, incertis, uel ipsorum restitucione legari seu relinqui contigerit in futurum, uel hactenus sunt legata, a die publicacionis presentis intra legatis ipsis nouem mensibus numerandis.</p>
                    <p>Decernentes, quod ipsorum executorum ultra dictum tempus negligentium et heredum defectus et negligencia in soluendis, et distribuendis predictis, per ipsos Antistites suppleantur.</p>
                    <p>Nihilominus contra ipsos fideicommissarios, et heredes, et ipsos Pontifices, et eorum officiales, ut predicta soluantur compulsione omnimoda adhibenda, cum inuocacione, si opus fuerit, brachii secularis.</p>
                    <p>Statuimus quoque in premissis, et ad cognicionem et agnicionem predictorum posse procedi sine strepitu et figura iudiciarii ordinis ex officio mero per singulos Pontifices, et Uicarios eorumdem: sub excommunicacionis pena mandantes constitucionem presentem, seu eius substanciam, et effectum per Parochiales Ecclesias Ciuitatis nostre, Prouincie, et Diocesis in locis populosis ab ipsarum Prelatis et Rectoribus singulis annis coram suis Parochianis pluries publicari.</p>
                </div>
                <div>
                    <head>Capitulum 20</head>
                    <p>INdemnitatibus tam Mediolanensis Ecclesie et Archiepiscopalis mense, quam aliarum Ecclesiarum Cathedralium, et Episcopalium, et aliarum Ecclesiarum, Monasteriorum, et aliorum piorum locorum, mensarum Mediolanensis prouincie, illarumque [4] bonorum et iurium prouidere uolentes, presentis approbacione Concilii statuimus, et mandamus, quod nulla Uniuersitas, Communitas, et Collegium Secularis uel Ecclesiastica, aliquam Uillam, Communitatem, Castrum, Burgum, Terram, uel Locum, ipsi Archiepiscopatui, uel alicui Antistiti, uel alicui Ecclesie, Monasterio, siue loco pio prouincie predicte, quoad iurisdiccionem Episcopalem, uel honorem, et districtum subiectam, uel suppositam quouis modo, aut eius subditos, uel predictorum locorum, uel fideles, seu districtuales, uel in cuius subieccione, uel quasi possessione existat, rebellare, uel subtrahere a subieccione uel obediencia consueta quouis modo presumat, aut iuribus Archiepiscopalibus, uel Pontificalibus, seu alicui ex prelibatis Ecclesiis, siue mensis in iuribus quouis modo, quoad proprietatem uel possessionem pertinentibus in tali Terra, Loco, Castro, uel Villa ad aliquem ex eisdem per se, uel per alios in aliquo derogare publice uel occulte, aut molestiam irrogare, seu nouitates aliquas uel statuta, ordinamenta, precepta, uel mandata facere, uel fieri consentire in preiudicium ipsius Archiepiscopalis mense, uel alterius predictorum, seu iurium, aut consuetudinum, aut possessionum illarum, siue dare directe uel indirecte, publice uel occulte auxilium, consilium, uel fauorem; singulares uero personas contra hec attentantes tam Clericorum, quam Laicorum in aliqua sui parte exnunc excommunicacionis uinculo innodamus; et, si Clerici fuerint, omnibus beneficiis, bonis, dignitatibus, et iuribus Ecclesiasticis, que obtinuerint infra nostram prouinciam, decernimus perpetuo fore priuandos, aliis libere conferendis.</p>
                    <p>Si uero Laici fuerint, omnibus feudis, iure patrimoniatus, iuribus, et honoribus, que ab Ecclesiis obtinuerint, priuamus perpetuo, ad ipsas Ecclesias, a quibus illa obtinebant, libere deuoluendis, uel per eas aliis conferendis, ipsosque, nisi prius satisfecerint, priuamus Ecclesiastica sepultura; si autem uniuersitates fuerint facientes contra predicta in aliquo premissorum, uel maior pars ipsarum uniuersitatum, seu Rectores illarum, ex nunc loca et terras illarum decernimus subiacere Ecclesiastico interdicto, quod interdictum plenum decernimus sortiri effectum, et inuiolabiliter obseruandum, quam cito Archiepiscopali mense presidens, uel antistes alius, ad quem predicta pertinent per suas patentes litteras fuerit publice protestatus, et publicari fecerit seu nunciari per alias Ecclesias publice ciuitatem, terram, seu locum ex causis predictis, uel ipsarum altera, ex uigore decreti presentis fore suppositam Ecclesiastico interdicto, et esse inuiolabiliter obseruandum: ante uero, et usque ad publicacionem et protestacionem predictas ipsum interdictum quoad effectum suspensum esse decernimus, et manere totaliter in suspenso.</p>
                    <p>Ad premissorum autem cognicionem et definicionem procedi uolumus contra predictos sine strepitu iudicii, et figura.</p>
                </div>
                <div>
                    <head>Capitulum 21</head>
                    <p>APpellaciones eciam aliquas et causas legitimas continentes ab alicuius Iudicis, Officialis Ecclesiastici, uel Prelati mandato, sentencia, uel processu quisque per se, uel per alium, non interponant clandestine uel latenter, sed appellare desiderans, Iudicem requirat instanter, loco et tempore competenti procurans pro iuribus, quod ad eum copia appellacionis perueniat, uel ad eius familiares, ubi Iudicis uel Prelati copia haberi nequiuerit, quibus ipsam appellacionem tradet in scriptis.</p>
                    <p>Notarius uero, qui a posicione ipsius appellacionis debuerit conficere instrumentum, responsionem, quam ad illam Iudex ipse, uel Prelatus fecerit, immediate scribere teneatur post ipsam appellacionem, et scribat ante apposicionem signi sui, ita quod ipsius Notarii signum sit post ipsam responsionem, et non ante in instrumento de ipsa appellacione [5] conficiendo per eum, si super hec iussus fuerit ab ipso Iudice uel Prelato.</p>
                    <p>Notarium uero hec recusantem, uel non obseruantem, et interponentes appellaciones, eisque dantes super his expressum consilium, uel fauorem contra premissa, necnon citaciones latenter uel clandestine, seu fraudulenter fieri procurantes, ut non possint ad citandi noticiam peruenire in preiudicium aliquorum, in his scriptis excommunicacionis uinculo innodamus.</p>
                    <p>Instrumenta contra hec contenta et citaciones decernentes penitus non ualere.</p>
                </div>
                <div>
                    <head>Capitulum 22</head>
                    <p>IN plerisque Religiosis domibus, siue locis abolende consuetudinis peruersitas inoleuit, ut degentes in eis vix quater in anno conueniant ad Capitulum ad suscipiendas pro culpis et excessibus secundum regularem obseruanciam disciplinas.</p>
                    <p>Ea propter presenti constitucione statuimus, quod cuiuslibet Monasterii domus, et Ecclesie Regularis Collegiate Prelatus personaliter per se ipsum, aut per alium cum suis Fratribus et conuentu, et ipsi cum eo, et quelibet Abbatissa, Priorissa, uel Ministra loci Religiosi, ubi Abbatissa non fuerit, cum suis Monialibus et Sororibus, bis ad minus in septimana, tempore Quadragesime, et Aduentus, reliquo uero tempore, saltem semel in hebdomada, pro culpis et excessibus Capitulum in loco debito celebrare studeant conuentualiter, et tenere, in quo reuelacio, et discussio iuxta Regulam fiat excessuum et culparum, et disciplinarum imposicio pro eisdem, in quo Prelatus seu Tenens uices loco eius disciplinas imponat, et non alibi, ac penitencias salutares in illis imponendis modum debitum non excedens; illi uero, uel ille, quibus ibi discipline huiusmodi imponentur, eas sine murmuracione suscipiant, et deuote adimpleant, alioquin eis discipline huiusmodi duplicentur, et, si ipsas omnino suscipere uel adimplere contempserint, Antistiti proprio, uel eius Uicario talium pertinacia ex parte ipsius Prelati, uel Prelate, quam citius esse poterit, nuncietur.</p>
                    <p>Prelatos namque Regulares, et Prelatas nostre Prouincie in his in aliqua sui parte sepius excedentes, uel tepidos, uel remissos, contra eos, tamquam contra negligentes in officio suo, per ipsum Antistitem, uel eius Curiam decernimus, et contra subditos delinquentes in premissis, tamquam contra inobedientes et proteruos fore acriter procedendum.</p>
                    <p>Et nihilominus eos sic permanentes usque ad satisfaccionem condignam ad aliquos communes tractatus sui Capituli, uel conuentus, sicut elecciones, recepciones et similia, tam spiritualium, quam temporalium decernimus minime admittendos, et uoces eorum interim dormitare.</p>
                </div>
                <div>
                    <head>Capitulum 23</head>
                    <p>COnsiderantes, quod plerique manus extendunt minus licite ad ea, que non pertinent ad eosdem, sue potestatis terminis non contenti, statuimus et sancimus in presenti Concilio super hec, personas quascumque Religiosas Ecclesiasticas, et eciam Laicales publice et peremptorie admonentes, quod de cetero aliqua male ablata incerta, de quibus ignoratur, uel ignorabitur, quibus sit restitucio facienda, per se uel alios non distribuant, uel dispensent, siue mandent uel procurent, uel consenciant per aliquem dispensari, aut illa sibi approprient, uel usurpent, siue pro ipsorum male ablatorum restitucione legata sint hactenus, uel in posterum relinquentur, absque Archiepiscopalis, uel Antistitis proprii, seu eius Uicarii in spiritualibus, aut alterius super hec per ipsum Antistitem deputati expressa licencia, et consensu.</p>
                    <p>Clericos uero Religiosos, et Seculares, qui excesserint in premissis, ab ingressu Ecclesiarum et celebracione Missarum suspendimus in his scriptis.</p>
                    <p>Laicos uero, qui contra hec excesserint, usque ad satisfaccionem condignam decernimus non admittendos ad Ecclesiastica Sacramenta, nec ad audicionem seu participacionem eciam Diuinorum.</p>
                </div>
                <div>
                    <head>Capitulum 24</head>
                    <p>USurarum uoraginem utriusque testamenti pagina reprobatam, infra totam nostram Prouinciam, Ciuitatem, et Diocesim deprimere cupientes, decernimus, et declaramus constitucione presenti, omnes et singulos usurarios manifestos, quousque de usuris, prout patiuntur facultates eorum, plenarie satisfecerint, uel de satisfaciendo pro suarum iuribus facultatum idoneam prestiterint caucionem, fore priuatos communione Altaris et Ecclesiastica sepultura, et ipsorum oblaciones recipi non debere, ipsosque non debere absolui per aliquem, et testamenta, que fecerint, non ualere, sed esse irrita ipso iure; omnes eciam Religiosos et alios Clericos, qui huiusmodi usurariis communionem Altaris, idest Corpus uel Sanguinem Christi tradiderint, aut eorum oblaciones receperint, seu eos ad Ecclesiasticam admiserint sepulturam, fore suspensos ab execucione officii proprii Ecclesiastici, donec satisfecerint iuxta Diocesani proprii arbitrium.</p>
                    <p>Decernimus quoque pene huiusmodi subiacere omnes Religiosos, et Clericos, qui tales usurarios absoluerint, aut ad Altaris communionem admiserint siue testamentis, aut sepulture interfuerint eorumdem, aut eos receperint ad eamdem, satisfaccione plenaria non premissa, uel non prestita de satisfaciendo idonea caucione: Tabelliones eciam de mutuis et contractibus usurariis uel in fraudem usurarum initis instrumenta conficientes scienter, eisdem, quibus usurarii, penis subiaceant ipso facto.</p>
                    <p>Ceterum in recipiendo ab usurariis penitentibus, de restituendis usuris caucione predicta, hanc statuimus formam haberi, et obseruari cautelam, ut ante omnia per confessionem usurarii, uel librum seu libros racionum eius, aut per testes siue instrumenta, uel aliquo alio modo fiat certa et manifesta, si poterit, receptarum quantitas usurarum, non earum tantum, que ab incertis, sed eciam, que a certis personis, uel [6] uniuersitatibus sunt extorte; Si uero id non sit bene possibile, arbitretur et moderetur quantitatem huiusmodi, ac eciam taxet ille, qui ex uigore presentis constitucionis receperit huiusmodi caucionem, secundum rectam conscienciam, ex fama, seu uicinorum testimoniis, aut ex coniecturis aliis uerisimilibus informandam, quo facto promittat solemniter, et iureti usurarius in manus eius, qui, ut premittitur, hanc receperit caucionem nomine Curie Archiepiscopalis, seu Episcopalis, intra cuius limites usurarius ipse degit, ut uice et nomine omnium, quorum intersit uel intererit, quod ipse usurarius, si poterit per ipsum commode, uel per alium, seu alios, et in presencia Uicarii et Officialis dicte Curie ad hec deputati uel deputandi, aut alibi de expressa tantum licencia dicte Curie sine difficultate qualibet de usuris a se receptis, et ab alio eius nomine et a patre suo, ceterisque personis, quarum hereditas ad ipsum peruenit, et de aliis male ablatis, et illicite acquisitis, usque ad quantitatem ipsam taxatam et existimatam, et eciam maiorem, si de maiori constiterit, satisfaciet his, a quibus usure huiusmodi sint extorte, et alia illicite acquisita, aut eorum heredibus si poterunt requiri, et quod residuum taxate quantitatis, et aliorum male ablatorum et illicite acquisitorum per eos, de quibus non constabit, cui restitucio sit facienda, uel non inueniantur persone aut heredes eorum, quibus deberet restitui, libere consignabit dicto Uicario, seu Officiali, pauperibus erogandum iuxta beneplacitum dicte Curie sine strepitu iudicii et figura, et quod nihil dicet, proponet, allegabit, uel faciet per se, uel per alium, propter quod ipsius Curie processus sententie, uel precepta impediantur, uel quomodolibet retardentur circa usurarum ipsarum, et illicite acquisitorum, speciali pacto se, et suos heredes, et bona sua obligans ad predicta firmiter obseruanda, et expresse renuncians specialiter, et generaliter omnibus excepcionibus, et iuribus, et defensionibus, secundum uoluntatem, et expressionem recipientis huiusmodi caucionem, et pro his attendendis et restitucione, ac assignacione, ut premittitur, faciendis obliget omnia sua bona recipienti caucionem nomine dicte Curie, et ille se constituat precario nomine a dicta Curia possidere omnimodam libertatem, et potestatem, concedens ipsi Curie, et recipienti caucionem eamdem pro ea apprehendendi, distrahendi, et alienandi de ipsis bonis libere et impune, auctoritate propria, et non obstante contradiccione cuiusque, quicquid et in quantum, et ubi uoluerit ipsa Curia usque ad integram restitucionem, et satisfaccionem predictorum, et eorum occasione.</p>
                    <p>Renunciet eciam ipse usurarius, et remittat usuras sibi promissas, et relaxet iuramenta, et obligaciones sibi factas pro eis soluendis, uel recipiendis.</p>
                    <p>Insuper iuret ipse usurarius, quod libros et quaternos racionum suarum, et instrumenta usuraria, et in fraudem usurarum confecta, que habet et habebit, et habere poterit quouismodo, dabit, et consignabit per se, uel per alium dicto Uicario, uel eius certo Nuncio absque dolo, et diminucione, siue subtraccione aliqua facienda.</p>
                    <p>Faciat eciam usurarius ipse per se, uel per alium ad arbitrium dicti Uicarii, seu Officialis depositum in totum, uel in partem de eo, quod estimatum fuerit, et taxatum, pro usuris extortum, ut liberius restitucio fiat, quod quidem in caucione ipsa precipimus stipulari.</p>
                    <p>Preterea ipse usurarius exhibeat, et det pignora, si poterit, uel saltem fideiussores idoneos pro predictis omnibus obseruandis, qui ad predicta una cum heredibus ipsius usurarii, uel eciam sine eis eodem modo, et sub penis, et tenoribus predictis se obligent principaliter, et in solidum, et sua bona, se constituentes principales debitores in predictis, qui promittant se facturos, et curaturos cum effectu, quod premissa per ipsum usurarium obseruabuntur, uel [7] de suo resarcient, et attendent.</p>
                    <p>Renunciantes Diui Adriani beneficio nouarum constitucionum de fideiussoribus, et omni alii defensioni, et iuri ad arbitrium recipientium caucionem eamdem, ex speciali pacto, et prestantes, ut usurarius, simile iuramentum; hec autem statuimus fieri coram Sacerdote Parochiali, ubi degit usurarius, et testibus fide dignis, ac Notario publico per dictam Curiam destinando, uel eius mandato, qui recipiat dictas promissiones, obligacionem, renunciacionem, caucionem, et cetera supradicta, et de his conficiat publicum Instrumentum.</p>
                    <p>Uerum si usurarius morte preuentus usuras non mandauit restitui, et hanc caucionem prestare non potuit, si tantum signa contricionis in eo apparuerint manifesta, sibi non denegetur Ecclesiastica sepultura, heredibus eius, seu consanguineis, uel amicis prestantibus huiusmodi caucionem, secundum modum et formam, secundum quos usurarius ipse prestare, ut premisimus, tenebatur, alioquin non recipiatur ad Ecclesiasticam sepulturam.</p>
                    <p>Denique caucionem ipsam per predictos prestandam recipiat Rector Parochialis Ecclesie, in qua usurarius habitabat tempore mortis sue, uel Notarius publicus in Sacerdotis absencia, uel defectu.</p>
                    <p>Sacerdos uero, qui ipsum contra premissa tradiderit Ecclesiastice sepulture, suspensionis sentenciam ab Ecclesiastico incurrat.</p>
                    <p>Illos namque, quoad predicta declaramus usurarios manifestos, de quibus per Parochiam, quam inhabitauerint, uel ubi morientur, fama publica fuerit, extorsisse usuras, aliquibus iurantibus eciam in absencia usurarii coram ipso Uicario, uel Sacerdote, illum usurarium extitisse, uel de quibus recepisse usuras per confessionem ipsorum, aut per idonea argumenta, seu alio legitimo modo apparebit.</p>
                    <p>Presentem uero constitucionem sub excommunicacionis pena precipimus quemlibet Rectorem Parochialis Ecclesie, tam Ciuitatis Mediolanensis, quam aliarum Ciuitatum nostre Prouincie, necnon Prelatos Collegiatarum Ecclesiarum habentium Parochias Diocesis dicte Prouincie, et Burgorum usque ad quatuor menses recipere, et in suis Ecclesiis retinere, et Proplebanos seu Prelatos Plebium Capellanis Ecclesiarum Plebium suarum bis in anno plenarie recitare, ita quod bis in anno forma predicta plenius obseruetur.</p>
                    <p>Et quod ad hec per Antistites quoslibet, uel ipsorum Officiales quarumcumque Ciuitatum, Terrarum, et Locorum super usuris eisdem usurariis soluendis, petendis, et exigendis contra quoscumque audienciam exhibentes, et compellentes aliquos ad soluendum usuras alicui statui municipalis, uel consuetudinis, que dicenda est potius corruptela uigore directe, et indirecte, cogendo aliquos ad penam aliquam persoluendam, uel ut tantam quantitatem pecunie debitores ipsis usurariis mutuent tanto tempore, quanto usurariorum pecuniam tenuerunt, uel fraudem aliam adhibentes excommunicacionis sentencia innodamus.</p>
                </div>
                <div>
                    <head>Capitulum 25</head>
                    <p>LIcet usurarum, et illicite extortorum personis, a quibus extorta sunt, aut ipsorum heredibus, illis non extantibus, sit restitucio facienda; quibus deficientibus, sunt pauperibus eroganda, hec tantum minus bene in pluribus obseruatur.</p>
                    <p>Ea propter considerantes, quod non remittatur peccatum, nisi restituatur ablatum; presenti constitucione sancimus, pro salute decedentium, et uiuentium, quod quando in caucione de restituendis illicite acquisitis prestita uel prestanda, usurarum extortarum, et illicite acceptorum perceptorum certa quantitas moderata fuerit uel taxata, et de illa restituenda promissio uel caucio facta fuerit, quod postea tempore procedente expensis bonorum heredis, uel fideiussorum ipsius usurarii, moniciones trine uel bine, et edicta publica et peremtoria, siue preconizamenta per dierum interualla competencia proponatur in illis competentibus terminis assignatis de mandato speciali, et ex parte Curie Antistitis illius Ciuitatis nostre Prouincie, in qua, uel in cuius Diocesi ipse Uicarius residebat per Ecclesias, seu Uicos, prout ipsi Curie uidebitur expedire, ut omnes et singuli, a quibus ipse usurarius per usuras, uel alias illicite aliquid extorsit, coram Uicario ipsius Antistitis infra terminos ipsos compareant, exposituri quid, et quantum, et qua de causa ab eis extortum illicite fuerit per eumdem, ita ut ipsis fiat restitucio, prout fuerit facienda; ipsis uero terminis peremtorie elapsis, quicquid superfuerit ad restituendum, seu residuum erit de ipsis usurariis, et aliis male ablatis ex ipsa quantitate taxata, seu expressa infra tres menses, postquam super hec ex parte dicte Curie heredes ipsi, seu fideiussores fuerint requisiti in presencia Uicarii dicte Curie, et ubi fuerit ipsa Curia, seu Officiales ab ipsa Curia deputati, secundum eius prouidenciam, et iussionem, seu disposicionem pauperibus, et ad pias causas integre erogentur per ipsos heredes, seu fideiussores, et plenarie persoluantur, aut ipsi Uicario, uel Officiali assignentur, ut premittitur, dispensandum.</p>
                    <p>Ipsos namque heredes, et fideiussores non obseruantes predicta, seu obmittentes obseruari facere cum effectu, decernimus periuros existere ac infames, et penas, ad quas se obligauerant in caucione, uel promissione predictis, incurrere ipso facto; quarum penarum medietatem ex nunc seculari Curie Ciuitatis dicti Antistitis applicandam, aliam uero iubemus pauperibus erogari, si iuxta mandatum Ecclesiastice Curie penas ipsas exegerit Curia secularis, et Ecclesiastice Curie consignauerit medietatem pauperibus erogandam, et predicta per totam nostram Prouinciam, Ciuitatem, et Diocesim non solum ad futura, sed eciam ad preterita, et quoad heredes, et fideiussores defunctorum usurariorum, a quinque annis citra, extendi statuimus et iubemus, et sibi locum in ipsis per omnia uendicare.</p>
                </div>
                <div>
                    <head>Capitulum 26</head>
                    <p>ANimarum saluti uolentes salubriter prouidere, statuimus, et sancimus, quod Rectores, et Capellani Ecclesiarum nostre prouincie, ciuitatis, et diocesis Mediolanensis, habentium Parochianos, siue Collegiate fuerint, siue non, singulis duobus mensibus, aut tribus saltem, semel in Ecclesiis suis monicionem publice faciant et generalem, ex parte Antistitis proprii, sub excommunicacionis pena mandantes, quod omnes et singuli Notarii, qui testamenta, codicillos, uel aliam scripturam fecerint hactenus, a quinque annis citra, uel facient in futurum super ultimis uoluntatibus defunctorum, illa Uicario dicti Antistitis, seu Rectori, uel Capellano notificare debeant, et tradere transcripta in forma publica infra dies quindecim a monicione huiusmodi numerandos super his, que relicta fuerint ad pias causas, et pro male ablatis incertis animarum salute, ac remedio peccatorum, ne diu remaneant insoluta de ipsis scripturis ab Ecclesiastica Curia solucionem pro modo Curie debitam recepturi: et quod ipsi Rectores et Capellani Legata ipsa Ecclesiastice Curie, uel eius Uicario, quanto citius commode poterunt, debeant intimare, nec non pro male ablatis incertis infra dies quindecim, postquam ad noticiam quouis modo peruenerint eorumdem.</p>
                    <p>Alioquin Rectores, et Capellani predicti per locorum Ordinarios puniantur, qui monicionem obmiserint, et notificacionem Diocesanis, uel eorum Uicariis faciendam.</p>
                    <p>Notarios uero, qui predictis monicionibus, et requisicionibus non paruerint cum effectu, excommunicacionis sentencia innodamus.</p>
                </div>
                <div>
                    <head>Capitulum 27</head>
                    <p>DUm per felicis recordacionis Uenerabilem in Christo Patrem Dominum Gofredum, miseracione Diuina Presbyterum Cardinalem tunc Apostolice Sedis Legatum in quibusdam partibus Lombardie, nec non per bone memorie quondam Ottonem predecessorem nostrum quibusdam edictis, et statutis pro animarum salute, et conuersacione Ecclesiastice libertatis, illa recensentes, et eciam innouantes in presenti Concilio Prouinciali statuimus, et prouide ordinamus omnia banna, statuta, precepta, et ordinamenta, quocumque nomine censeantur, hactenus facta, et que in posterum contigerit attentari per quoscumque Rectores, Uniuersitates, Consiliarios, et Dominos temporales contra Deum, et Ecclesiasticam libertatem, uel personas Ecclesiasticas: seu contra Ecclesias, bona, et iura illarum, fore irrita ipso iure, et de ipsorum libris totaliter abolenda, nec aliqualiter obseruanda; Transgressores autem decernimus excommunicacionis uinculo subiacere, huic adiicimus sanccioni, quod quelibet Uniuersitas, et Commune nostre Prouincie in suo statutario ponere teneatur, quod si aliquod statutum contra predicta, ubi sit, uel in posterum conscribetur, Rectores, uel Uniuersitates, seu aliqua, ad eius absenciam minime teneantur ex uigore alicuius promissionis, uel iuramenti prestiti, uel prestandi.</p>
                    <p>Ipseque Uniuersitates, Consiliarii, Consules, et Rectores librum statutorum, uel statuta sua Antistiti proprio, et Archipresuli, seu eius Uicario eligendum, et examinandum annis singulis tradere teneantur in totum fideliter sine fraude, ut uideri, et examinari possit, an ibi sit contra quicquid Ecclesiasticam libertatem, uel derogacionem Fidei Orthodoxe; quoties ex parte ipsius super hec ipsi, uel Maiores, seu Rectores Uniuersitatis fuerint requisiti, et ad eius monicionem emendent, et corrigant quicquid ibi fuerit contra Fidem Catholicam, uel in derogacionem Ecclesiastice libertatis, seu in Ecclesiarum, et personarum Ecclesiasticarum preiudicium, et iacturam siue directe, aut eciam indirecte.</p>
                    <p>Quod si facere contempserint, et ipsa Uniuersitas Ecclesiastico subiaceat interdicto, et Rectores, et Consiliarii, et Consules excommunicacionis incurrant ipso facto sentenciam.</p>
                    <p>Ordinarii uero locorum predicta exequi studeant, et se in predictis non exhibeant negligentes.</p>
                    <p>Oppressionibus, uiolentiis temerariis, et effrenatis, quas innocentes a nocentibus patiuntur assidue, occurrere, prout est possibile, cupientes statuimus, et sancimus presentis approbacione Concilii, quod aliqua persona ciuitatis, uel diocesis, aut prouincie Mediolanensis, seu que degerit intra illas, Ecclesiastica, uel secularis, Uniuersitas, Capitulum, uel Conuentus absque Diocesani proprii, aut eiusdem Uicarii auctoritate, licencia, uel mandato, aut alterius Iudicis competentis ex delegata aut ordinaria potestate, aliquem Archipresulem, seu Pontificem, aut alterius pii loci Prelatum, siue Clericum, uel Rectorem intra ipsas Ciuitates, Diocesim, aut Prouinciam, qui ad presens est, postquam canonice institutus fuerit ad eamdem, uel possessionem obtinet ad presens, uel obtinuerit pacificam auctoritate Iudicis competentis ipsarum dignitatis Ecclesiastice, Hospitalis, uel prebende, Monasterii, uel eciam pii loci, spoliare quomodolibet non presumat illis, aut illarum percepcione, seu percipiendi ex ipsis redditus, et prouentus in totum, uel ipsarum magna parte, nisi forte ipse institutus, uel possessionem adeptus modo predicto foret illa priuatus perpetuo, uel declaratus per legitimam sentenciam competentis Iudicis, siue iuris post legitimam institucionem, siue possessionis acquisicionem aut per se, aut per alium illi occulte, uel publice timorem incutere, seu minas, siue quidquam extra iudicium dicere, facere, uel tractare propter quod uerisimiliter timere habeat residere apud illum, uel necesse discedere ab eadem, neque presumat quicquam facere uel tractare per se, uel per alium, seu alios aliquos adherentes inducere, propter quod ipsi instituto uel possessori de illa, et ipsius iuribus, et redditibus non respondeatur plenarie, sicut prius neque inducere uel suggerere quibuscunque, et maxime subditis, uel hominibus eciam secularibus ipsius dignitatis, uel iurisdiccioni eius subiectis aut suppositis quouis modo, ut ipsi Prelato, Archipresuli, uel Antistiti, uel Rectori non intendant, uel obediant, sicut prius, seu ab eius obediencia aliquatenus resipiscant, uel ut conspiracionem siue legam, uel coniunccionem, seu confederacionem faciant de persequendo, uel molestando eum, uel in sua possessione aliquatenus perturbando, aut de iurisdiccione, statu, uel honore, aut quiete illius minuendis; quoslibet uero alicuius predictorum temerarios transgressores tam Clericos, quam Laicos, ex nunc auctoritate presentis Concilii excommunicacionis uinculo decernimus subiacere ac fore priuatos, si Laici fuerint in obitu, nisi condigne satisfecerint, Ecclesiastica sepultura, ipsosque fore inhabiles ad beneficia Ecclesiastica obtinenda; si uero Clerici fuerint, eosdem, preter excommunicacionem predictam, omnibus beneficiis Ecclesiasticis, que obtinuerint, priuamus perpetuo, aliis personis libere conferendis.</p>
                    <p>Uniuersitatem uero, Capitulum et Conuentum, que excesserit in aliquo premissorum, siue maior pars eius excesserit, uel eius Consiliarii, uel Rectores, aut que non prohibuerit predicta quam cito poterit prohibere, certificatis uel requisitis eius Rectoribus super his, Ecclesiastico supponimus interdicto, ex uigore presentis Concilii, nec non terram, et locum eiusdem interdicto generaliter subiacere decernimus, si monita, uel eius Rectores non emendauerit, et in totum sine ficcione reuocari non fecerit temere innouata ab illa die in antea, qua eciam solus Diocesanus loci sine aliquorum requisicione, dixerit publice, uel nunciauerit terram, et locum ex causa huiusmodi ex uigore presentis Concilii interdictos.</p>
                    <p>Ad cognicionem quoque, et execucionem premissorum, et in predictis, per Diocesanum proprium, uel eius Uicarium statuimus ex officio posse procedi de plano sine strepitu iudicii et figura.</p>
                </div>
                <div>
                    <head>Capitulum 28</head>
                    <p>ET si ad opera pietatis, et subiecciones impendendas quibuslibet Catholicis indigentibus, notis uidelicet et ignotis ex Ecclesiarum redditibus, uniuersi Clerici et Prelati obnoxii sint censendi; quanto fortius tenentur sibi ad inuicem habentes egentibus mutuo subsidio subuenire, presertim Sacerdotes et inferiores Prelati, qui discipulorum septuaginta duorum loca tenent subsidium habendum si [8] egentes fuerunt Pontificibus impartiri, qui Apostolorum tipum gerunt in Ecclesia militante, et Episcopi Coepiscopis, et maxime Comprouincialibus ad hec tenentur [9] omne quippe genus consueuit secundum naturam in suo congenere delectari et compati multum illi; sane sicut ipsa magistra rerum efficax experiencia manifestat, et nostris temporibus nouimus sepius accidisse intra Italicas partes, et precipue intra Mediolanensem prouinciam, plerique Pontifices tum peste tirannica, tum perfidia civium faciente, extra ciuitates et sedes proprias exularunt, bonis et redditibus Ecclesiasticis spoliati, quasi miserabiliter mendicantes.</p>
                    <p>Ea propter presenti prouinciali Concilio approbante prouidemus salubriter et sancimus ad exulantium Pontificum indigenciam subleuandam, et ad caritatem Clericorum mutuam et debitam conseruandam, ac Cleri opprobrium abolendum, quod si de cetero contigerit Archipresulem Mediolanensem uel quemquam Antistitem Mediolanensis prouincie suffraganeum extra ciuitatem et diocesim propriam exulare propter tirannicam pestem, siue aliquorum civium perfidiam, aut persecucionem populi seuientem, seu parcialitates inibi uigentes, schisma, uel causam aliam consimilem, eo quod non audeat, uel non possit in propria sede manere, et libere officio suo fungi, quelibet alia ciuitas, locus et burgus, eiusque Clerus et Populus eiusdem prouincie eumdem ibi residere uolentem teneantur benigne recipere ex parte ipsius requisiti, ipsumque dum resederit ibi caritatiue tractare, et ipse Metropolitanus, siue Antistes, ibi residens possit in illa Ciuitate, Burgo, uel Loco auctoritate presentis Concilii iurisdiccionem tam contenciosam, quam uoluntariam in suos dumtaxat subditos, et Parochiam propriam, ac pro suis et Ecclesiarum suarum, Clericorum et Parochianorum suorum negotiis, et contra illos, ut expediens fuerit, exercere, et libere illa uti, et quod illius Ciuitatis, burgi et loci Diocesanus, aut Capitulum Sede Uacante, seu illius Uicesgerens, si requisitus fuerit, eidem statim debeat licenciam impartiri super iurisdiccione huiusmodi exercenda, alioquin ingressum Ecclesie ex uigore constitucionis presentis ipso facto sibi nouerit interdictum; Ciuitatem uero, Locum et Burgum, eiusque Populum et Uniuersitatem, non recipientes eumdem benigne, uel residere ibi minime permittentes, aut se super hec difficiles exhibentes, eciam si tantum Maiores uel Rectores ipsius Ciuitatis fuerint in culpa, ex nunc usque ad satisfaccionem condignam Ecclesiastico supponimus interdicto; Consiliarios, Consules et Rectores eiusdem in his scriptis excommunicacionis uinculo innodamus, dummodo ille burgus, uel locus sit talis, in quo ad ingrediendum et egrediendum, et hospitandum recipiantur communiter alii transeuntes, uel non sit talis, in quo non permittantur aliqui alienigene, uel paucissimi introire.</p>
                    <p>Ciuitatem uero propter causam predictam a recepcione ipsius exulantis, et ibi residere uolentis a dicta pena non intelligimus excusari, quam penam ipsam Ciuitatem decernimus incurrere, quando ipse burgus, uel locus his inobediens ad iurisdiccionem pertinet ipsius Ciuitatis de facto possidentis dominium super illum, ex quo sciens non purgauerit eius culpam, quam quidem excommunicacionem et interdictum per Diocesanum loci, aut eius Uicarium per se, uel per alios sepissime, et in multis locis publicari iubemus, et inuiolabiliter precipimus obseruari; quod si requisitus non fecerit, ab ingressu Ecclesie sit suspensus.</p>
                    <p>Preterea ut inter Comprouinciales Antistites indiuidue unionis uigere uinculum opere comprobetur, et erga ipsos foueri ab inferioribus filialis reuerencia, dileccio intima, et feruor affeccionis plenius declarentur, quemadmodum septuaginta duo discipuli Apostolos tamquam Patres prosequebantur sinceritate purissima; huic adiicimus sanccioni, quod non solum ad exulantis Presulis requisicionem ad Romanum Pontificem, eiusque Legatum, sed ad Principem eciam secularem ex parte omnium Comprouincialium Presulum et ipsorum eciam Clericorum pro exponendis uiolentiis, que ipsi Antistiti exulanti inferuntur, et aliis in fauorem ipsius requirendis, unus Nuncius prouidus et discretus, quem ipse Antistes ad hoc assumpserit cum ipsorum omnium litteris transmittatur, non tamen possit ad eumdem, quem elegerint, inuitum compellere quoquomodo de communi collecta Comprouincialem, et expensis communibus eorumdem ad certum terminum per Archipresulem deputandum soluenda, que collecta per Prouinciam inter Coepiscopos et Cleros Prouincie proporcionaliter diuidenda per Archiepiscopum, prout in solucione aliarum Ecclesiarum fieri consueuit, ac soluendum infra mensem, postquam per ipsum Antistitem fuerit requisita, ita tamen, quod postquam semel missum fuerit pro predictis, non teneantur ulterius Nuncium destinare: cui quidem Nuncio pro ipsius expensis qualibet die quadraginta solidos Imperiales pretaxamus computatis dictis uulgaribus in eundo et redeundo, secundum locorum distanciam et temporis qualitatem.</p>
                    <p>Pro stando uero sibi mensem tantummodo ordinamus; Pontifices uero, qui se difficiles uel negligentes exhibuerint in premissis, ipsorumque Uicarios difficiles et negligentes se exhibentes suspendimus a Diuinis: inferiores uero, qui soluendo partem eis impositam de predictis, uel in aliis circa hec maliciam exhibuerint, siue fraudem, in his scriptis excommunicacionis uinculo innodamus, et Capitula et Conuentus in his scriptis delinquencia Ecclesiastico supponimus interdicto.</p>
                    <p>Addentes insuper et firmantes presentis approbacione Concilii, quod ad instanciam ipsius exulantis Prouinciales Presules per se, uel per alios, quos ad hec teneri et exequi sine difficultate post requisicionem ipsius immediate decernimus, alias ex nunc ingressum Ecclesie nouerint interdictum.</p>
                    <p>Uniuersitatem et Communitatem, eiusque Rectores Ciuitatis, sic exulare suum Antistitem uel Pontificem patientes ex ipsorum parte, et totius Cleri Prouincie per idoneos Nuncios seu litteras moneant et inducant, ut ipsum Metropolitanum suum, seu [10] Pontificem exulantem infra mensem sibi reconciliare procurent, et sic prouide ordinare, quod illi de suis iuribus et redditibus, ac dignitatis sue respondeatur ad plenum, et quod possit in propria Ciuitate secure et libere redire, et ibi officio suo fungi; si uero ipsorum monicionibus infra ipsum mensem non paruerint cum effectu, uel cum ipso exulante non duxerint aliter componendum, ex nunc statuimus et sancimus, quod singuli Diocesani, aut gerentes uices eorum in suis Cathedralibus Ecclesiis, et in multis aliis sine dilacione monicionem ex parte sua, et ex uigore presentis Concilii iuxta requisicionem exulantis faciant per se, uel per alios generaliter publicam et peremptoriam, quod aliqui de suis Ciuitatibus et Diocesibus culpabiles, quos ipse exulans duxerit nominandos, non recipiant in eisdem, uel eorum domibus, seu hospitiis de Ciuitate ipsius exulantis, in contra facientes excommunicacionis sentenciam promulgando, quo singulis diebus Dominicis, aliisque solemnitatibus faciant in specie excommunicatos in multis Ecclesiis publice nunciari, exponendo, quod illa Ciuitas est sacrilega, et Pastorum Ecclesie persecutrix, ac excommunicacionem, et claues Ecclesie, et mandata ipsius salubria uilipendens, hosque tales transgressores constitucione presenti suspendimus, post monicionem predictam excommunicacionis uinculo decernimus subiacere, nec non ad monicionem, et excommunicacionem spiritualium et singularum personarum circa hec delinquentium debere procedi per ipsos Diocesanos, si super hec ex parte exulantis fuerint requisiti, ipsisque predicta negligentibus interdicimus ingressum Ecclesie, et ipsorum Uicarios in his tepidos et remissos suspendimus a Diuinis, statuentes in singulis Conciliis Prouincialibus predicta omnia recitari, et plenam inquisicionem fieri, utrum per quoslibet obseruata fuerint omnia suprascripta, et culpabiles pena durissima puniendos.</p>
                </div>
                <div>
                    <head>Capitulum 29</head>
                    <p>NOn solum in foro contencioso, sed eciam in foro penitenciali nullus ligari potest a non suo iudice, uel absolui, et quidam penitenciales casus existunt Pontificibus solummodo reseruati, in quibus de iure inferioribus potestas non competit absoluendi.</p>
                    <p>Ea propter, ne quisquam in Sacerdocio constitutus circa eos aliquem decipiat, uel potius semetipsum, presenti constitucione sancimus, quod nullus Presbyter inferior Episcopo, cuiuscumque dignitatis extiterit regularis, aut eciam secularis existens, absque auctoritate, et presencia sui Archipresulis, siue Pontificis, uel eius Uicarii in spiritualibus, nisi super hec Apostolice Sedis priuilegio, aut consuetudine approbata, uel a iure fuerit premunitus ad infrascriptos casus penitenciales suam potestatem extendat, uel se aliquatenus intromittat de aliquibus in foro penitenciali, articulo mortis dumtaxat excepto, uel ipsorum aliquo absoluendis; contra facientem uero Presbyterum secularem, uice qualibet in centum solidos Papienses Diocesani Curie condemnamus in pios usus conuertendos, et absolucionem talem, tamquam a non suo Iudice factam decernimus nullam esse, quos per singulos Antistites in suis constitucionibus Synodalibus inscribi uolumus, et haberi.</p>
                </div>
                <div>
                    <head>Capitulum 29i</head>
                    <p>Primo uidelicet de excommunicato quacumque excommunicacione lata ab homine, constitucione aliqua, uel a iure.</p>
                </div>
                <div>
                    <head>Capitulum 29ii</head>
                    <p>De heretico credente, uel fautore, uel participatore scienter heretico, et eorum eciam defensore.</p>
                </div>
                <div>
                    <head>Capitulum 29iii</head>
                    <p>De committente incestum in tercio gradu, uel proximiori sanguinitatis, uel affinitatis.</p>
                </div>
                <div>
                    <head>Capitulum 29iv</head>
                    <p>De muliere professa regularem obseruanciam adulterium perpetrante.</p>
                </div>
                <div>
                    <head>Capitulum 29v</head>
                    <p>De contrahente matrimonium de facto cum aliqua, prima uxore uiuente; et eciam e conuerso.</p>
                </div>
                <div>
                    <head>Capitulum 29vi</head>
                    <p>De suscipiente Ordinem Sacrum, uel Religionem intrante, inuita uxore, post carnalem copulam subsecutam.</p>
                </div>
                <div>
                    <head>Capitulum 29vii</head>
                    <p>De coniuge, qui in mortem alterius cum effectu fuerit machinatus.</p>
                </div>
                <div>
                    <head>Capitulum 29viii</head>
                    <p>De muliere ex alio uiro filium concipiente, quem uir proprius filium credit esse suum, et tamquam proprium illum nutrierit, uel sibi partum supponentem alienum, et de ad hec dantibus consilium, auxilium, uel fauorem.</p>
                </div>
                <div>
                    <head>Capitulum 29ix</head>
                    <p>De uirginum vi oppressarum, uel raptarum defloracione.</p>
                </div>
                <div>
                    <head>Capitulum 29x</head>
                    <p>De perimente prolem propriam studiose, uel eciam negligenter.</p>
                </div>
                <div>
                    <head>Capitulum 29xi</head>
                    <p>De procurante sceleritatem in aliqua, uel se ipsa quomodolibet, uel abortum.</p>
                </div>
                <div>
                    <head>Capitulum 29xii</head>
                    <p>De perpetrante homicidium sponte, facto, precepto, consilio, uel oracione, uel aliquo quouis modo.</p>
                </div>
                <div>
                    <head>Capitulum 29xiii</head>
                    <p>De commutacione uoti, uel eius iuramenti.</p>
                </div>
                <div>
                    <head>Capitulum 29xiv</head>
                    <p>De his criminibus, quibus est grauis penitencia iniungenda.</p>
                </div>
                <div>
                    <head>Capitulum 29xv</head>
                    <p>De Simoniaco quouis modo, preterquam si mortalis fuerit simonia.</p>
                </div>
                <div>
                    <head>Capitulum 29xvi</head>
                    <p>De illo, qui detinet illicite beneficium Ecclesiasticum, uel bona Ecclesiastica siue iura.</p>
                </div>
                <div>
                    <head>Capitulum 29xvii</head>
                    <p>De incendiariis, et famosis latronibus.</p>
                </div>
                <div>
                    <head>Capitulum 29xviii</head>
                    <p>De sacrilegium committente, et Ecclesiam publice polluente sanguinis, aut seminis effusione cuiusquam.</p>
                </div>
                <div>
                    <head>Capitulum 29xix</head>
                    <p>De uiolatore Ecclesiastice libertatis.</p>
                </div>
                <div>
                    <head>Capitulum 29xx</head>
                    <p>De tonsuratis, uel promotis ad Ordines per alienum Episcopum, suo Antistite non consulto.</p>
                </div>
                <div>
                    <head>Capitulum 29xxi</head>
                    <p>De celebrante excommunicato, suspenso, aut eciam interdicto.</p>
                </div>
                <div>
                    <head>Capitulum 29xxii</head>
                    <p>De Presbytero reuelante peccatum in foro penitenciali sibi detectum.</p>
                </div>
                <div>
                    <head>Capitulum 29xxiii</head>
                    <p>De celebrante cum sacris uestibus solemniter et publice in Sacro Ordine, quem non habeat.</p>
                </div>
                <div>
                    <head>Capitulum 29xxiv</head>
                    <p>De Clerico fornicatore publico, uel concubinario manifesto; item de Clericis scienter recipientibus in Coemeterio Ecclesie uel in [11] Ecclesia sepelientibus corpus scienter alicuius excommunicati, suspensi, uel eciam interdicti.</p>
                </div>
                <div>
                    <head>Capitulum 29xxv</head>
                    <p>De abluente ostia sacro Oleo, uel Chrismate.</p>
                </div>
                <div>
                    <head>Capitulum 29xxvi</head>
                    <p>De Sortilegis, Diuinis, et Demonum inuocatoribus.</p>
                </div>
                <div>
                    <head>Capitulum 29xxvii</head>
                    <p>De falsum testimonium proferente, uel falsitatis, seu falsarii procurante instrumentum, litteras, uel sigillum alienum in preiudicium alicuius.</p>
                </div>
                <div>
                    <head>Capitulum 29xxviii</head>
                    <p>De irrogante patri, uel matri enormem iniuriam corporalem.</p>
                </div>
                <div>
                    <head>Capitulum 29xxix</head>
                    <p>De blasphemante publice Deum, uel Sanctos eiusdem.</p>
                </div>
                <div>
                    <head>Capitulum 29xxx</head>
                    <p>De suspensis, excommunicatis, uel interdictis, aut transgressoribus constitucionum Prouincialium, uel Synodalium Antistitis cuiuscumque.</p>
                    <p>Religiosos uero se intromittentes auctoritate propria de absolucione in aliquo casu predictorum, cum propria careant, ab audiencia confessionis suspendimus, usque ad satisfaccionem condignam iuxta Diocesani arbitrium faciendam; Uicarios uero in spiritualibus, siue Penitenciarios, cuiusque Diocesani in Sacerdocio constitutos penis et inhibicionibus presentis constitucionis non intendimus alligatos, nisi expresse, et specialiter hec fuerint interdicta.</p>
                    <p>Ceterum si committens aliquod de predictis criminibus, uel delictis a Confessore monitus et inductus uenire aliquo modo noluerit ad Diocesanum proprium, uel eius Uicarium in spiritualibus, siue Penitenciarium Generalem pro obtinenda penitencia salutari; Si peccatum eius occultum fuerit, Confessor ipse quam citius commode fieri poterit, ipsius Diocesani, uel Uicarii, seu Penitenciarii exposcat consilium super illo.</p>
                    <p>Si autem peccatum ipsum fuerit manifestum, peccator ipse uenire precise ad dictum Antistitem, Uicarium, uel Penitenciarium compellatur, nisi foret in mortis articulo constitutus, uel impedimento longi temporis, siue perpetui preditus, quo casu Confessor ipse dicti Presulis, Uicarii, uel Penitenciarii consilium requirere teneatur.</p>
                </div>
                <div>
                    <head>Capitulum 30</head>
                    <p>SEpe contingit, quod aliqui minus canonice, alii uero per eos, ad quos non pertinet, instituuntur de facto ad Ecclesias, et Prebendas; plerique autem ad illas temeritate propria se intrudunt; ea propter ignoranciam facti et eorum, que in facto consistunt, Diocesanis locorum hec ignorantibus, Ecclesie ipse per tales detinentur illicite occupate.</p>
                    <p>Quapropter uolentes animarum periculis obuiare, et instituciones illicitas corrigere, sicut decet aditumque intrusionibus precludere remediis opportunis, presenti constitucione sancimus perpetuo ualitura, quod quicumque de cetero in Ciuitate, seu Diocesi, uel Prouincia Mediolanensi adipiscetur, uel obtinuerit dignitatem, rectoriam, beneficium, uel prebendam alicuius Ecclesie Regularis uel Secularis, Monasterii, Hospitalis, uel alterius Pii Loci ab alio, quam a suo Diocesano, Episcopo seu Archipresule, siue eciam ab alio, quam ab ipso institutus uel confirmatus fuerit ad easdem, postquam ipsius Ecclesie, Dignitatis, Hospitalis, Rectorie, Beneficii, uel Prebende possessionem pacificam habuerit, uel per eum steterit, quo minus eam fuerit assecutus, quamuis de illa questionem in iudicio paciatur, faciat plenam fidem, infra mensem de sua institucione exhibens sui tituli et institucionis iura coram proprio Diocesano, Pontifice, seu Archipresule, aut eius Uicario Generali inspicienda et examinanda per eum, et personaliter compareat coram eo, iusto impedimento cessante, ut qualis sit institutus huiusmodi cognoscatur.</p>
                    <p>Qui uero legitimo et iusto impedimento cessante, predicta contempserit obseruare, a percepcione fructuum et administracione, usque ad satisfaccionem condignam, ipsius Dignitatis, Beneficii, Rectorie, et Prebende ex uigore presentis Concilii sit suspensus.</p>
                    <p>Et si per annum sic suspensus permanserit, ipsa Dignitate, Rectoria, Prebenda, et Beneficio perpetuo sit priuatus, alii persone libere conferenda, et ad conscribendum talium iurium producciones, et presentaciones, per singulos Diocesanos deputari iubemus unum, uel duos Notarios fide dignos, ceteris hec conscribendi licencia interdicta, ne his fraus aliqua committatur.</p>
                </div>
                <div>
                    <head>Capitulum 31</head>
                    <p>EUagandi materiam a Religiosis quibuslibet nostre Ciuitatis, ac Diocesis, et Prouincie Mediolanensis amputare uolentes, et apostasie uitium, in quantum possumus, extirpare, ac animarum saluti salubriter prouidere, presenti nostro approbante Concilio statuimus, et sancimus, quod nullus Monachus, uel regularis Canonicus, seu alius regularis cuiuscumque ordinis uel professionis existat, qui Monasterium uel locum, in quo morari deberet, et in ipso secundum regule sue professionem Domino famulari, exierit, uel propter eiusdem defectus et vicia per Prelatum suum, et Fratres fortassis expulsus, aut temeritate propria, lasciuiendi causa recedens, apostasie uitium incurrendo, quamdiu in eadem enormitate, et apostasia permanserit, eligatur, postuletur, presentetur, siue nominetur ad aliquam dignitatem uel personatum Regularem uel Secularem, cum Cura uel sine Cura, siue Parochialem Ecclesiam, uel ad aliquod beneficium Ecclesiasticum, siue de ipsis, uel eorum altero prouideatur, uel conferatur eidem; alioquin omnes et singulas elecciones, postulaciones, presentaciones, nominaciones, prouisiones, et collaciones, quas contra presentem constitucionem fieri contigerit, ipso facto ex nunc decernimus esse nullas, et ex ipsis eleccionibus, postulacionibus, presentacionibus, nominacionibus, prouisionibus, et eleccionibus prefatis personis nullum uolumus ius acquiri, ipsosque, si eisdem consentire, et eas prosequi presumpserint, et a presentacione non destiterint, per locorum Ordinarios legitime moniti, in his scriptis excommunicacionis sentencia innodamus.</p>
                </div>
                <div>
                    <head>Capitulum 32</head>
                    <p>QUoniam, sicut experiencia facti nos edocuit manifeste, in exigendis et soluendis taleis, et collectis, ac oneribus subeundis, que in nostra Ciuitate, Diocesi, et Prouincia Mediolanensi imponi contingit tam per Legatos Sedis Apostolice, et eius Nuncios, quam alias, Ecclesie, Monasteria, et alia Pia loca, Clerici, et persone Ecclesiastice plurimum aggrauantur pro eo, quod secundum facultatum potenciam inter ipsas Ecclesias, Monasteria, et alia Pia Loca, Clericos, et personas Ecclesiasticas non distribuuntur per illos, per quos est ipsa distribucio facienda, sed potius indiscrete minus habenti in facultatibus plus ex ipsis, et plus habenti minus imponitur contra Canonicas sancciones.</p>
                    <p>Uolentes itaque huic morbo salubriter prouidere, et scandali materiam a nostris subditis amouere, presenti Concilio approbante sancimus, quod quilibet Prelatus, Rector, Prepositus, Capitulum, et Conuentus tam Regularis, quam Secularis, Ecclesie, Monasterii, Hospitalis, et alterius Pii Loci per nostram Ciuitatem, Diocesim, et Prouinciam constitutus, assumptus, aut eciam assumendus in posterum, eciam si Pontificali prefulgeat dignitate, inuentarium, seu registrum de nouo de bonis ad easdem Ecclesias, Monasteria, Capitula, et Conuentus, et alia Pia Loca spectantibus fideliter, et absque fraude feriatim infra sex menses a publicacione presentis constitucionis facere teneatur, ipsumque inuentarium seu registrum Archipresuli, seu Antistiti proprio, uel eius Uicario presentare infra terminum prelibatum: ipse quoque Antistes teneatur, et debeat secundum inuentarium huiusmodi, et uires et facultates locorum superius positorum una cum aliquibus bonis uiris expertis, quos de sua Ciuitate, et Diocesi duxerit assumendos, estimum facere bonorum et facultatum in eodem inuentario positarum, ita quod secundum estimum, siue estimacionem predictam collectarum et talearum fieri ualeat distribucio inter ipsos Rectores, Prelatos, Ecclesias, Monasteria, Capitula, et Conuentus, et alia Pia Loca, cum ab eis fuerint persoluenda, prout magis uel minus ex ipso estimo fuerit per loci Diocesanum, uel eius Uicarium facienda; de quibus registris et inuentariis et taxacionibus siue estimis, que estima infra alios sex menses predictos immediate sequentes per locorum Diocesanos fieri uolumus, et mandamus, librum conscribi manu publica per singulos Diocesanos nostre Prouincie eorum expensis presenti sanccione iubemus, ut ad ipsum, cum opus fuerit, ualeant habere recursus.</p>
                    <p>Pontifices autem, et eorum Uicarios, qui contra fecerint, uel in premissis tepidi fuerint, uel remissi, a Diuinis Officiis suspendimus in his scriptis.</p>
                    <p>Prelatos uero, Rectores, et Clericos cuiuscumque ordinis et condicionis existant, contrarium facientes, excommunicacionis sentencia innodamus.</p>
                    <p>Capitula uero, et Conuentus Ecclesiastico supponimus interdicto.</p>
                    <p>Constitucionem presentem tam ad Clericos presentis temporis, quam futuri, decernentes sibi locum per omnia uendicare.</p>
                </div>
                <div>
                    <head>Capitulum 33</head>
                    <p>QUia incomposicio corporis incomposicionem mentis indicat, propter quod quarumdam uestium modus Clericalem modestiam dehonestat, presenti constitucione, sacri approbacione Concilii sancimus, statuimus, et firmamus, quod nullus Cathedralis Ecclesie Canonicus, seu Prelatus, uel Rector regularis uel secularis Collegiate, uel Parochialis Ecclesie, cuiuscumque ordinis et condicionis existat, intra Ciuitatem, Diocesim, et Prouinciam Mediolanensem constitutus capucium ad formam, sicut uulgariter dicitur, supra caput portare presumat, sed circa collum, uel post collum portent capitium omnes et singuli supradicti, et birretum supra capita deferant, attonsis capillis, et decenti corona, ut sicut a Laicorum coetu separati esse noscuntur, eciam ab ipsis uita, et moribus diuidantur; alioquin contrarium facientes in uiginti solidos Papienses pro qualibet uice in usus pios conuertendos Antistitis proprii Curie condemnamus.</p>
                </div>
                <div>
                    <head>Capitulum 34</head>
                    <p>DEtestande quorumdam improbitatis Secularium Potestatum abusum non uerentium capere in dispendium Ecclesiastice libertatis, et animarum suarum periculum Nuncios Ecclesiastice Curie, cum per eam ipsis Potestatibus Nuncios destinari contigit, ac eciam impedire, ut sibi littere Ecclesiastici Iudicis presentari non possint, propter que Clericorum iugulacionem, et rerum Ecclesiasticarum amissionem prouenire, experiri didicimus, reprimere cupientes, presenti ualitura constitucione sancimus, sacro Concilio approbante, quod nullus deinceps Uicarius, Rector uel Potestas, uel Iudex secularis quocumque nomine censeatur, cuiuscumque status uel condicionis extiterit, Ciuitatis, Castri, Burgi, Uille, uel Loci intra nostram Ciuitatem, Diocesim, et Prouinciam constitutus, uel ipsorum locorum uniuersitas Nuncios, siue Nuncium Archiepiscopalem uel Antistitis alicuius, seu alterius Ecclesiastici Iudicis, uel eius Curie, nostre Prouincie, capere uel capi facere aut mandare, seu permittere per Ministros eius id fieri, seu in persona, uel bonis offendere quoquomodo presumat, cum ad eos pro aliquibus litteris presentandis, uel ambasciatis faciendis per ipsos Archipresulem, Antistitem, uel Ecclesiasticum Iudicem fuerint destinati, ne impedire quouis modo, quin ipsi Nuncii possint ad eos pro predictis accedere faciendis, et litteras predictorum Antistitum, et Iudicum Ecclesiasticorum presentare eisdem, alioquin singulares personas quaslibet contra facientes excommunicacionis sentenciam ferimus in his scriptis; uniuersitatem uero, cuius omnis, uel maior pars, uel consiliarii contrafecerint, Ecclesiastico supponimus interdicto.</p>
                    <p>Postquam autem Archipresuli, siue Antistiti, uel alteri Ecclesiastico Iudici constiterit de malicia prefata, et contemptu Uicarii, Rectoris, Potestatis, et Ministri superius positorum, liceat eis ambaxatam, monicionem, litteras et processus, quos idem secularis Uicarius, siue Rector, siue Uniuersitas, uel alii, ut superius expressum est, sibi fieri uel presentari prohibuit, et que contra ea subsequenter fuerint facienda per Ecclesiasticum Iudicem, dicta excommunicacione durante, publicare et publicari facere in suis Ecclesiis, uel aliis loco, seu locis uicinis, prout sibi fieri posse commodius uisum fuerit expedire, et ipse moniciones, littere et processus, et earum pene sic arctent uniuersitates easdem, et Iudices seculares, ac alios suprascriptos, sicut eis presentate, et facte personaliter extitissent.</p>
                    <p>Ut igitur circa constituciones, prouisiones, et ordinaciones per nos Castonum Archiepiscopum supradictum, et iure Metropolitico Mediolanensis Prouincie presidentes editas consulte de consilio, et cum deliberacione nostri Prouincialis Concilii in Ciuitate Pergami, uidelicet in Ecclesia Sancti Bartholomei Pergamensi, et in ipso Concilio solemniter publicatas ab omnibus Ciuitatibus, et Diocesibus Prouincie Mediolanensis ad ipsarum obseruacionem diligentius attendatur, statuimus et firmamus, quod ad illas obseruandas, et ad ea, que continentur in ipsis post sex menses a die publicacionis ipsarum in presenti Concilio numeranda districtius teneantur super ipsorum obseruacione, quaslibet personas, Uniuersitates, Collegia, Capitula, et Conuentus perhibentes ac publice admonentes.</p>
                    <p>Constituciones uero quascumque hactenus editas per nostros predecessores, ac ipsarum auctoritate, et contentas in eis presentibus contrarias totaliter abrogamus.</p>
                    <p>Alias uero presentibus non contrarias in suo robore uolumus permanere, mandantes ipsas inuiolabiliter obseruari.</p>
                    <p>Insuper nobis auctoritatem plenariam reseruamus, constituciones predictas per nos editas, et in presenti Concilio promulgatas interpretandi, declarandi, mutandi, et corrigendi, ac dispensandi contra illarum singulas, ubicumque, et quotiescumque nobis uidebitur expedire.</p>
                    <p>Nos tantum Diocesanis Episcopis nostre Ecclesie suffraganeis in suis Ciuitatibus, et Diocesibus, et cum subditis suis contra illas dispensandi per se, uel per alios in casu dispensabili non prohibito a iure communi, facultatem dispensandi, immo eis et eorum cuilibet facultatem dispensandi contra ipsas, et absoluendi eorum subditos ligatos per ipsas constituciones ab excommunicacionum, suspensionum, et interdicti, ac aliarum penarum sententiis plenam et liberam concedimus potestatem; et ut circa hec nulla possit ignorancia allegari, statuimus, et iubemus, quod singuli Diocesani Episcopi Mediolanensis Ecclesie suffraganei, aut gerentes uices eorum per se, uel per alios usque ad menses quatuor proximos in forma publica de ipsis nostris constitucionibus copiam ab aliquo ex Notariis nostris recipere studeant, et habere, ut eorum subditis copiam facere possint quandocumque: quarum copiam siue exemplar transcriptum authenticum in pluribus Ecclesiis suarum Ciuitatum et Diocesum faciant exhiberi, ipsasque in suis Synodalibus Conciliis recitari, et ea, que continentur in ipsis, obseruari faciant diligenter.</p>
                    <p>Uolumus eciam, et mandamus eisdem suffraganeis nostris, et eorum Uicariis, ut presentes constituciones nostras saltem semel in anno per suas Ciuitates, et Dioceses faciant publicari, mandantes de predictis constitucionibus, et publicacione earum, ac aliis supradictis unum uel plura, per Gaffanum Grilium, et Bulinum de Nicolao Notarios nostros, ac ipsorum quemlibet fieri instrumenta, que quidem instrumenta ad maiorem firmitatem mandamus nostri Sigilli munimine roborari.</p>
                    <p>FActe fuerunt, edite, et publicate, et promulgate constituciones predicte, et alia omnia supradicta in loco supradicto per ipsum D. Castonum Dei et Apostolice Sedis gracia Sancte Mediolanensis Ecclesie Archiepiscopum, et de mandato ipsius lecte et recitate in prefato Concilio legitime conuocato et congregato, presentibus Uenerabilibus Patribus Dominis Cipriano Dei gracia Episcopo Pergamensi, et multis de Clero Pergamensi:</p>
                    <p>Abdono Dei gracia Episcopo Aquensi, et D. Roberto Uicecomite Archipresbytero et Procuratore Capituli, et DD. Mattheo Uicecomite Cimiliarcha, et Alberto de Busnate, ac Lombardo de la Turre pro se, et D. Rainoldo de la Turre, cuius est Procurator Ordinarius Ecclesie Mediolanensis, et multis Abbatibus, Prepositis, Prelatis, et aliis personis Ecclesiasticis Ciuitatis, et Diocesis Mediolanensis,</p>
                    <p>Et presentibus DD. Eusebio de Tronzano Uicario et procuratore Uen. P. D. Uberti Dei gracia Episcopi Uercellensis, et D. Martino Archidiacono Uercellense Sindico et Procuratore Capituli Ecclesie Uercellensis, et uniuersi Cleri Ciuitatis et Diocesis Uercellensis.</p>
                    <p>D. Francisco de Ualperga Archipresbytero Plebis de Canoli Sindico et Procuratore Uen. P. D. Guidonis Episcopi Astensis, et Capituli Cathedralis Ecclesie, ac totius Cleri Ciuitatis, et Diocesis Astensis,</p>
                    <p>Et D. Philiberto Antonio Archipresbytero Plebis de Finario Sindico et Procuratore Uen. P. D. Iacobi Dei gracia Episcopi Saonensis, et Capituli Cathedralis Ecclesie, ac totius Cleri Ciuitatis, et Diocesis Saonensis,</p>
                    <p>Et Domino Petro de Uellate Sindico et Procuratore Uen. P. D. Ottonis Dei gracia Episcopi Uigintimiliensis, et Capituli Ecclesie Cathedralis, ac totius Cleri Ciuitatis, et Diocesis Uigintimiliensis,</p>
                    <p>Et D. Maffeo de Madiis Archidiacono Buxeti Procuratore Uen. P. D. Federici Dei gracia Episcopi Buxeti, cum Clerum mittere non potuisset, eo quod Ciuitas Buxeti est obsessa,</p>
                    <p>Et D. Eusebio de Trunzano Uicario D. Episcopi Nouariensis, et Procuratore Cleri et Ciuitatis, et Diocesis Nouariensis,</p>
                    <p>Et D. Gaudo de Colzinaria Canonico Terdonensi, Fratre Iacobo de Cagnano Monacho Monasterii S. Martini Marciani, et Petro de Sarzano Archipresbytero Plebis de Nicolardario Sindico et Procuratore Uen. P. D. Fratris Iacobi Episcopi Terdon.</p>
                    <p>Capituli Ecclesie Cathedralis, et totius Cleri Ciuitatis et Diocesis Terdon.</p>
                    <p>Et D. Metello de Benedictis Sindico et Procuratore Uen. P. D. B. Dei gracia Episcopi Cremonensis, et Capituli Cathedralis Ecclesie, ac totius Cleri Ciuitatis, et Diocesis Cremonensis,</p>
                    <p>Et D. Rastagrio Uicario ac Sindico et Procuratore Uen. P. D. Fratris Raimundi Electi Albensis,</p>
                    <p>Et D. Pas Archipresbytero Pagazani Uicario et Sindico ac Procuratore Uen. P. D. Egidii Dei gracia Laudensis Episcopi, et Capituli Ecclesie Cathedralis, ac totius Cleri Ciuitatis, et Diocesis Laudensis,</p>
                    <p>Et D. Archipresbytero Ecclesie Ipporediensis, ac capituli Ecclesie Cathedralis, totiusque Cleri Ciuitatis, et Diocesis Ipporediensis,</p>
                    <p>Et D. Fratre Petro Abbate Monasterii Sancti Petri de Bergolia pro se, et Procuratorio nomine Archidiaconi et Capituli Alexandrie,</p>
                    <p>Ipsisque DD. omnibus Episcopis, Uicariis, et Procuratoribus, et Sindicis Mediolanensis Prouincie, ac prefatis Ordinariis, superius nominatis, et multis aliis Clericis Ciuitatis, et Diocesis Mediolanensis ibi congregatis, et eisdem approbantibus, et consentientibus, et eciam ex parte dicti D. Archiepiscopi, mandato et licencia, monicione premissa, quod si quis uolebat ipsis constitucionibus in aliquo contradicere, uel non assentire, statim ante exitum Ecclesie se scribi faceret per unum ex Notariis suis ibi presentibus, uel nomen suum daret in scriptis, ut contradictores discerni possint ab aliis: et nullo apparente ad faciendum scribi et ad dandum in scriptis nomen suum, ut supra, diu super hec omnibus expectatis.</p>
                    <p>Anno 1311.</p>
                    <p>Indict. 9., V. mensis Iulii, presentibus Dominis Conrado de Camarino, Berardo de Arecio Uicario dicti D. Archiepiscopi, D. Tomaxino de Grecis Ciuitatis Pergamensis, et aliis multis ad hec uocatis testibus et rogatis.</p>
                </div>
                <div>
                    <head>Footnotes</head>
                    <p>[1] gap marked with &quot;..........&quot;.</p>
                    <p>[2] &quot;modo&quot; printed in round brackets.</p>
                    <p>[3] &quot;contra&quot; printed in round brackets.</p>
                    <p>[4] ed. illarumqe</p>
                    <p>[5] ed. appellaione</p>
                    <p>[6] &quot;uel&quot; printed in round brackets.</p>
                    <p>[7] Muratori RIS edicion giues &quot;uel&quot;; Mansi giues &quot;et&quot;</p>
                    <p>[8] &quot;si&quot; printed in round brackets.</p>
                    <p>[9] &quot;?&quot; printed here.</p>
                    <p>[10] &quot;seu&quot; printed in round brackets.</p>
                    <p>[11] &quot;in&quot; printed in round brackets.</p>
                </div>
            </div>
        </body>
    </text>
</root>
