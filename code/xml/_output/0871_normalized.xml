<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Tortosa</title>
                <recordID>0871</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1343-04-29</origDate>
                <dateNotes/>
                <origPlace>Tortosa</origPlace>
                <diocese>Tortosa</diocese>
                <province>Tarragona</province>
                <country>Spain</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 871</p>
                <p>Year: 1343</p>
                <p>Month: 4</p>
                <p>Day: 29</p>
                <p>Circa: None</p>
                <p>DatingNotes: None</p>
                <p>Place: Tortosa</p>
                <p>Diocese: Tortosa</p>
                <p>Province: Tarragona</p>
                <p>CountryModern: Spain</p>
                <p>Latitude: 40.812778</p>
                <p>Longitude: 0.523333</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Arnau de Lordat</p>
                <p>IssuingAuthorityAlt: None</p>
                <p>RegnalStart: 1341</p>
                <p>RegnalEnd: 1346</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Synodicon Hispanum, XII, 641-45</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Inscripcio [1].</p>
                    <p>Synodus domini Arnaldi de Lordato, episcopi Dertusensis.</p>
                    <p>Anno Domini millesimo trecentesimo quadragesimo tercio, die martis, intitulata tercio kalendas madii, dominus Arnaldus episcopus, synodum in ecclesia Dertusensi celebrans edidit constituciones infra scriptas.</p>
                </div>
                <div>
                    <head>Capitulum 1</head>
                    <p>Contra operarios et sacristas non reddentes computum de receptis et expensis per ipsos.</p>
                    <p>Cum iure cautum exsistat quod ea que ad certum usum largicione sunt destinata fidelium, ad illum usum debeant, et non ad alium, salua quidem Sedis apostolice auctoritate, conuerti, cumque fide dignorum relacione ad nos peruenerit quod quidam laici nostre ciuitatis et diocesis, qui operarii seu sacriste ecclesiarum uulgariter nuncupantur, legata et alias donaciones operi, luminarie et sacristie ipsarum ecclesiarum pia fidelium deuocione factas, ad alios usus, in suarum periculum animarum, conuertunt.</p>
                    <p>Nos igitur episcopus prefatus, uolentes pias fidelium deuociones, ordinaciones et uoluntates iuxta eorum intencionem obseruari, de consensu dicti capituli statuimus quatenus dicti operarii et sacriste annuatim, infra unum mensem a fine sui regiminis computandum, de receptis et expensis per eos occasione sui officii successoribus suis, in presencia suorum rectorum seu uicariorum et iuratorum loci [2] fidelem racionem et computum reddant, et reliqua que superfuerint suis successoribus tradant et assignent.</p>
                    <p>Quod si premissa non obseruauerint, pena excommunicacionis innodentur.</p>
                </div>
                <div>
                    <head>Capitulum 2</head>
                    <p>Contra operarios et sacristas tenentes in suis domibus uasa sacra.</p>
                    <p>Item, quia res sacre et benedicte non sunt per laicorum manus contrectande, intelleximusque quod plures laici nostre ciuitatis et diocesis Dertuse, qui sacriste seu operarii ecclesiarum uulgariter nuncupantur, calices, indumenta sacerdotalia et alia ecclesiastica ornamenta diuino cultui deputata, diuinis celebratis in ipsis ecclesiis officiis, dictos calices, indumenta et alia ecclesiastica ornamenta ad domos suas priuatas portant et in eis custodiunt et sub suis clauibus deponunt.</p>
                    <p>Nos igitur episcopus prefatus, uolentes dicto abusui obuiare, de consensu dicti capituli statuimus et ordinamus quod deinde dicti operarii siue sacriste laici dicta bona ecclesiastica ad suas domos priuatas non deferant, nec in ipsis domibus sub suis clauibus ea teneant seu reponant.</p>
                    <p>Sed in ipsis ecclesiis in bonis arcis seu armariis firmis, parochianorum ecclesiarum ipsarum expensis in dictis ecclesiis fiendis [3], sub bonis clauibus et clausuris conseruandis et per ipsos sacristas seu operarios dictis clauibus tenendis, remaneant, teneantur et custodiantur et conseruentur.</p>
                    <p>Quas arcas seu armaria, infra trium mensium spatium a tempore publicacionis presentis statuti in eorum ecclesiis faciende, fieri uolumus et mandamus.</p>
                    <p>Quod si huic presenti statuto aliqui non parentes fuerint, contra ipsos procedemus prout de iure fuerit procedendum.</p>
                </div>
                <div>
                    <head>Capitulum 3</head>
                    <p>Contra tonsuratos et in minoribus constitutos et laicos concubinarios.</p>
                    <p>Item, cum contra clericos beneficiatos et in maioribus ordinibus constitutos publice concubinas detinentes olim fuit per nostros predecessores salubriter ordinatum, quia tamen, prout percepimus, quamplures sunt clerici tonsurati et in minoribus ordinibus constituti ac laici in nostra ciuitate et diocesi qui [4] in suis domibus concubinas, in animarum suarum periculum ac Dei offensam et rei male exemplum [5] tenere publice non uerentur, contra quos specialiter per eos non exstitit ordinatum.</p>
                    <p>Idcirco nos episcopus prefatus, uolentes animarum ipsorum periculis obuiare et eorum saluti prouidere, ne sanguis eorum de manibus nostris exquiratur, de consensu dicti capituli statuendo inhibemus ne clerici in minoribus constituti ordinibus, seu laici uel eciam simplices tonsurati, qui nunc sunt uel in posterum fuerint in ciuitate et diocesi Dertuse, in domibus suis publice tenere presumant concubinas, immo si eas in presenti, quod absit, habeant, a se in continenti et a suis domibus abiciant et expellant, easdem uel alias deinceps non recepturi nec eciam admissuri.</p>
                    <p>Clerici uero predicti et laici huic presenti inhibicioni et statuto non parentes, ter moniti excommunicacionis sentencia innodentur.</p>
                    <p>Statutis aliis super hec contra clericos in maioribus constitutos et beneficiatos in suo robore duraturis.</p>
                </div>
                <div>
                    <head>Capitulum 4</head>
                    <p>Contra rectores non habentes sufficientes lectos in suis abbatiis.</p>
                    <p>Item, quia, iure testante, clerici curam animarum habentes ad hospitalitatem decentem et congruam, iuxta facultates suarum ecclesiarum, causa pietatis et eleemosine sunt astricti, nec non et suum episcopum uisitantem et alios superiores suos idem officium exercentes, quibus hoc competit iuxta statutum et condicionem uisitantium et uisitatorum, recipere, procurare et tractare tenentur.</p>
                    <p>Idcirco nos episcopus prefatus ad memoriam reducentes quod pridem officium uisitacionis exercentes, reperimus et experiencia comprobauimus quod quamplures rectores et uicarii perpetui ecclesiarum curam animarum habentes in nostra diocesi Dertusensi carent lectis in domiciliis, hospitiis seu domibus ecclesiarum ipsarum; quampluresque rectorum et uicariorum ipsorum lectos paucos et insufficientes, et nullius uel saltem modici ualoris, ruptos, fractos, attritos in dictis suis domiciliis habent, adeo quod potius cedunt horrori aspicientibus quam honori ipsorum rectorum ac uicariorum ecclesiarum suarum.</p>
                    <p>Premissis attentis et pluribus aliis iustis causis que animum nostrum racionabiliter mouent, honori et utilitati ecclesiarum dicte nostre diocesis, uiis quibus cum Deo possumus totis nostris desideriis anhelantes, et negligentie et ignauie rectorum et uicariorum predictorum qui lectis condecentibus carent in hospitiis seu domibus predictis, honorem suarum ecclesiarum et suum non attendentium, salubriter obuiare uolentes, statuimus et matura deliberacione prehabita, de consensu dicti capituli, ordinamus quod omnes rectores ac uicarii perpetui curam animarum in dicta nostra diocesi obtinentes, quorum reditus centum librarum Barcinonensium summam communi estimacione non attingunt, quatuor lectos bonos et decentes, pannis munitos et complentes, ualentes ad minus quindecim libras Barcinonenses, si de presenti non habent, habeant, ita uidelicet quod infra annum presentem duos saltem, et infra sequentem alios duos lectos in dictis hospitiis et domibus habeant.</p>
                    <p>Qui uero centum libras Barcinonenses uel supra in reditibus communi estimacione habent, quinque lectos bonos, sufficientes et munitos, ut supra dictum est, in dictis hospitiis et capellaniis habeant, si de presenti non habent, ualoris uiginti librarum Barcinonensium ad minus, uidelicet infra annum presentem duos, et ex tunc infra proxime sequentem tres: suos, non commodatos, non precario receptos; et continue teneant in eisdem domibus seu capellaniis, post mortem eorum ibidem remansuros.</p>
                    <p>Qui uero huic nostro statuto effectualiter non paruerit, penam centum solidorum Barcinonensium, nobis applicandorum, ipso facto incurrat.</p>
                    <p>Si qui tamen sint rectores seu uicarii reditus adeo tenues habentes quod dictos tres lectos infra dicta tempora habere bono modo non possent, ipsos sub presenti nolumus comprehendi statuto, sed ipso nostro arbitrio ducimus retinendos.</p>
                    <p>Item, quod ista statuta, una cum aliis nostrorum predecessorum habeant et conseruent et publicent in suis ecclesiis quam cito poterunt, sub pena uiginti solidorum, nobis ipso facto, nisi fecerint, applicanda.</p>
                </div>
                <div>
                    <head>Capitulum 5</head>
                    <p>Quod rectores scribant nomina confitendum et excommunicatorum.</p>
                    <p>Mandamus et ordinamus quod quilibet rector seu uicarius curam animarum habens habeat et teneat in ecclesia sua seu sibi commissa registrum, in quo scribat seu scribi faciat nomina parochianorum suorum sibi confitentium, ut sic in morte eorumdem parochianorum de ipsorum confessione testimonium perhibere ualeat ueritati.</p>
                    <p>Et nihilominus habeat et teneat in sua seu sibi commissa ecclesia registrum in quo scribat seu scribi faciat nomina excommunicatorum, et eorum ad quorum instanciam et per quos iudices fuerint excommunicati, una cum die et anno excommunicacionis ipsorum.</p>
                    <p>Et dicta registra nobis et successoribus nostris anno quolibet, cum in ecclesiis eorum uisitacionis officium nos contigerit exercere, debeat exhibere.</p>
                    <p>Quod si non fecerit, iuxta uoluntatem et arbitrium nostrum punietur.</p>
                </div>
                <div>
                    <head>Footnotes</head>
                    <p>[1] In brackets</p>
                    <p>[2] From in presencia in parentheses</p>
                    <p>[3] From parochianorum in parentheses</p>
                    <p>[4] &lt;qui&gt;</p>
                    <p>[5] From in animarum suarum in parentheses</p>
                </div>
            </div>
        </body>
    </text>
</root>
