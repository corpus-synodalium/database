<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Dublin</title>
                <recordID>0358</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1320-04-28</origDate>
                <dateNotes/>
                <origPlace>Dublin</origPlace>
                <diocese>Dublin</diocese>
                <province>Dublin</province>
                <country>Ireland</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 358</p>
                <p>Year: 1320</p>
                <p>Month: 4</p>
                <p>Day: 28</p>
                <p>Circa: None</p>
                <p>DatingNotes: date from Records of Convocation, Ireland, p146</p>
                <p>Place: Dublin</p>
                <p>Diocese: Dublin</p>
                <p>Province: Dublin</p>
                <p>CountryModern: Ireland</p>
                <p>Latitude: 53.347778</p>
                <p>Longitude: -6.259722</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Alexander de Bicknor</p>
                <p>IssuingAuthorityAlt: None</p>
                <p>RegnalStart: 1317</p>
                <p>RegnalEnd: 1349</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Records of Convocation, XVI: Ireland, pp146-158</p>
                <p>EditionOther: Mansi 26, col 109-118</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Incipiunt constituciones prouinciales archiepiscoporum Alexandri[1] et Iohannis.[2]</p>
                    <p>Uniuersis alme matris ecclesie filiis per diocesim et prouinciam Dublinienses constitutis Alexander, permissione diuina Dubliniensis archiepiscopus, Hibernie primas eisque suffraganei ad certitudinem presentium et memoriam futurorum.</p>
                    <p>Spiritus Sancti gracia ope nostra et consilio transgressores canonum corrigere, quedam eciam alia edita salubriter, non tamen satis moribus utentium approbata recensita stabilire et contra nouellas quorundam tergiuersaciones, quas in fumo sulphureo non cessat abissi puteus exalare, nouis quidem remediis occurrere intendimus ut ualemus.</p>
                    <p>Et licet sanctorum patrum predecessorum nostrorum decreta per ora ipsorum diuinitus promulgata regulas iustitie et equitatis dogmata compleciora quasi lata flumina prodierint et tanquam riuuli de fluminis latitudine pro diuersorum temporum necessitate sint proditi, humani tamen iuris condicionem infuturum curare cogit necessitas manifesta.</p>
                    <p>A sanctis olim patribus noscitur institutum quod metropolitani singulis annis cum suis suffraganeis prouincialia non omittant concilia celebrare,[3] in quibus de corrigendis excessibus et moribus reformandis, presertim in clero, diligentem cum Dei timore habeant tractatum; canonicas regulas, et maxime que statute sunt in huiusmodi concilio generali relegendo, eas faciant obseruari debitam penam transgressoribus infligendo; ut quicquid legi diuine corruptis moribus contrarie congoueruint, gladio spirituali et doctrine salutis interimant, ecclesiastice sarculo discipline uelut prouidi cultores vicia extirpent, uirtutes inserant,[4] mores reforment, ut appetitus noxius honestatis debite limites non excedat; deinde Christiana professio liberius magis ac magis salubribus proficiat incrementis.</p>
                </div>
                <div>
                    <head>Capitulum 1</head>
                    <p>De decimis soluendis.[5]</p>
                    <p>Nos Alexander, archiepiscopus supradictus, in nomine Sancte Trinitatis, Patris et Filii et Spiritus Sancti notoriam...fore prouidimus auctoritate presentis concilii, de fratrum et suffraganeorum ac cleri nostre diocesis et prouincie consensu et assensu ordinamus et statuimus quod cum nonnulli inobedientie filii, ecclesie reuerencia prorsus abiecta, propriis commodis inhiantes, ad eum a quo bona cuncta procedunt debitum respectum non habentes, qui decimas in signum uniuersalis dominii sibi reseruauit et reddi precepit et pro suo cultu eas clericis ac ministris ecclesie assignauit et concessit, excogitata fraude maligna aliquando maliciose domini prediorum et alii impediunt impediriue faciunt seu procurant uiros ecclesiasticos ad quos spectat percepcio decimarum eorumue procuratores uel ministros quominus huiusmodi decimas percipere et colligere possint, inire et abducere libere, integre et quiete ac eisdem gaudere sine quocunque impedimento uel sine alicuius pecunie uel alterius rei exaccione uel donacione; alii uero in uiros ecclesiasticos ea occasione quod iura sua ecclesiastica in foro ecclesiastico prosequantur aut fuerint prosecuti, ut tenentur, indictant seu indictari uel attachiari procurant, et clericos in strata publica ac domiciliis incedentes et existentes capiunt iniuste et detinent ac incarcerant, donec finem uel redempcionem fecerint, bona huiusmodi captorum sibi appropriant et in usus suos conuertunt, aut eis alia grauamina inferri faciunt uel procurant in casibus omni iure reprobatis uel saltem non permissis, unde maximas iacturas et pericula ineuitabilia incurrunt; uniuersos et singulos huiusmodi instigatores, impeditores, captores et alios supradictos, per quorum nefandas machinaciones ecclesiis uel earum rectoribus, uicariis aut eorum ministris seu quibuscunque uiris ecclesiasticis seu eorum ministris quicquam damni inferatur aut subtrahatur honoris, ut premittitur, presentis declaracione concilii pronunciamus uinculo excommunicacionis esse innodatos, ac loca et terre huiusmodi capientium in quibus huiusmodi clerici capti et incarcerati detinentur sint et remeaneant interdicta. Sic publice interdicta fore denuntientur per ordinarios locorum donec ipsis abeundi libera pateat facultas et pristine libertati cum bonis et damnorum satisfaccione plene fuerint restituti, ipsique capientes et detinentes et huiusmodi terrarum inhabitatores, huiusmodi durante interdicto, omni careant ecclesiastica sepultura et aliis sacramentis ecclesie, baptismo paruulorum et penitentie morientium dumtaxat exceptis.</p>
                </div>
                <div>
                    <head>Capitulum 2</head>
                    <p>De immunitate ecclesie.[6]</p>
                    <p>Cum ad immunitatem ecclesie confugientibus aliquando propter arctam custodiam que apponitur circa ipsos vix in alimentis ualeant subueniri, et aliquando confugientes huiusmodi ab ecclesiis uel coemeteriis uel via publica post abiuracionem terre uiolenter extrahuntur ac sic extracti in preiudicium immunitatis ecclesiastice crudeliter occiduntur; statuimus quod omnes qui talibus confugientibus, quos ecclesia tueri tenetur, alimenta impediunt ministrari et illos qui huiusmodi confugas ab ecclesia uel coemeteriis uel alio quocunque loco ecclesiastico immunitatem habente, cum tunc sub proteccione ecclesie consistant, uel a via publica post abiuracionem terre, ut est dictum, extrahere uel extractos occidere presumpserint, maioris excommunicacionis sentenciam incurrant ipso facto.</p>
                </div>
                <div>
                    <head>Capitulum 3</head>
                    <p>De locis clericorum contra uoluntatem eorum non ingrediendis.[7]</p>
                    <p>Item ordinamus et statuimus quod omnes qui de domibus maneriis, grangiis et aliis locis bona ad archiepiscopos, episcopos et alios uiros quoscunque ecclesiasticos spectancia uel ad personas ecclesiasticas seu ad ipsas ecclesias pertinencia quicquam preter uoluntatem dominorum uel ipsorum qui sint huiusmodi rerum custodes deputati subtrahere, abstrahere, consumere uel contractare presumpserint, abstrahi uel consumi aut contractari consensum fecerint, seu huiusmodi consumpcionem, abstraxionem, contractacionem suo nomine uel a familiaribus factam ratam habuerint, sacri approbacione huius concilii prouincialis pronunciamus et declaramus ecclesiastice immunitatis existere uiolatores et sentenciam maioris excommunicacionis contra huiusmodi uiolatores in constitucionibus nostris et predecessorum nostrorum et auctoritate presentis concilii latam incurrant ipso facto, rege, regina et eorum liberis dumtaxat exceptis.</p>
                </div>
                <div>
                    <head>Capitulum 4</head>
                    <p>Ne religiosi inducant aliquos ad eligendum apud eos sepulturam aut certa sacramenta laicis ministrent.[8]</p>
                    <p>Item, licet explorati iuris sit[9] quod uiris religiosis cuiuscunque status uel condicionis existant sub certis penis et censuris in sacris canonibus contentis sit inhibitum ne aliquos ad uouendum, iurandum uel fide interposita seu aliter promittendum, inducant ut apud eorum ecclesias sepulturam eligant uel iam electam ulterius non mutent, aut laicis sacramentum unccionis extreme uel eucharistie ministrare matrimoniaue solemnizare, non habita super his rectoris uel uicarii aut parochialis presbyteri licencia speciali, aut qui excommunicatos a canone preterquam in casibus a iure permissis uel per priuilegia sedis apostolice concessis eisdem uel a sententiis per statuta prouincialia aut synodalia promulgatis seu, ut uerbis eorum utamur, a pena et a culpa absoluere quemquam presumpserint, excommunicacionis sentenciam incurrant ipso facto per sedem apostolicam dumtaxat absoluendi; nonnulli tamen sub quodam deuocionis uelamine et sanctitatis suis ausibus temerariis contra premissa facere, inducere et procurare abiecto iuris tramite non uerentur; auctoritate sacri presentis concilii statuimus et ordinamus quod quilibet diocesanus singulis annis in populo in lingua materna ac de huiusmodi delinquentibus solertem faciat inquisicionem, et si quos in premissis canonum inuenerit transgressores, ipsos censuras in iure statutas incurrisse, pronunciare non differat et ipsos sic inuolutos in singulis ecclesiis supradictis nominatim et nihilominus omnes sic delinquentes in genere per parochiales presbyteros quater in anno publice faciat denunciari.</p>
                </div>
                <div>
                    <head>Capitulum 5</head>
                    <p>De peccatis in quibus penitenciarius absoluere non potest.[10]</p>
                    <p>Item sacri presentis auctoritate concilii inhibemus ne quis de nostris penitenciariis et omnibus aliis conspiratores periuros falsos assisores, qui prece uel precio, affeccione uel odio aut promissionibus corrupti contra iusticiam in alterius preiudicium damnum seu exheredacionem scienter falsum dixerint seu hoc procurauerint, item clericorum indictatores et procurantes preter licenciam loci diocesani sine speciali licencia eisdem literatorie et nominatim concessa, preterquam in mortis articulo, absoluant; quodsi conualescant eis iniungant ut ueniant ad diocesanum loci, penitenciam salutarem super hoc recipiendi.</p>
                </div>
                <div>
                    <head>Capitulum 6</head>
                    <p>Ut nullus inferior episcopo absoluat ab homicidio.[11]</p>
                    <p>Item absolucionis ab homicidio uoluntario tam publico quam occulto solis episcopis extra mortis articulum reseruamus; per quod homicidiorum audaciam refrenare intendimus, et non maiori reuerentie in aliquo derogare.</p>
                </div>
                <div>
                    <head>Capitulum 7</head>
                    <p>Ut nullus consignet procuratorium ad alicuius peticionem nisi constet petentem uocari nomine quo se dicit nominatum.[12]</p>
                    <p>Item ex horrenda quorundam malicia perpendimus accidisse quod aliquo possessore ecclesiastici beneficii in remotis agente aliquis dolosus ipsius aduersarius beneficium domum eius uel rem aliam contra inhibicionem Domini et sacrarum sanccionum, auaritie cecitate concupiscens, spiritu satanico se in lucis angelum[13] transfigurans, fingit mendaciter predictum absentem uocari coram iudice et se ipsius procuratorem existere et uocari nomine absentis ad causam eius in iudicio defendendam, pretendens autem falsum procuratorium alicui decano rurali uel alio superiori forsitan supplicans in hec uerba: Quia sigillum meum pluribus est incognitum, peto ut sigillum auctoritatis uestre huic procuratorio meo apponatis; et sic data mercede iniquitatis obtinet quod requirit.</p>
                    <p>Deinde uero obtento falso procuratorio cum altero se ipsius fingente aduersarium fraudulenter et mendaciter litem ingreditur et hac fraude procedens possessionem beneficii nanciscitur per sentenciam, uero Domino cuius status sic periclitatur de facto hoc penitus ignorante.</p>
                    <p>Uolentes igitur tam detestandis fraudibus in quantum est possibile obuiare statuimus ut nullus decanus, archidiaconus uel eius officialis uel officialis episcopi sigillum officii sui alicui procuratorio apponere presumat nisi hoc petatur ab eo publice in iudicio uel extra iudicium, nisi is qui procuratorem constituit, quem constat uerum esse Dominum, presens personaliter sub laudabili testimonio hoc requirat, ut fraus qualibet excludatur.</p>
                    <p>Quicunque uero decanus, archidiaconus uel eorum officialis seu officialis episcopi ex certa malicia contrarium fecerint, per triennium ipso facto ab officio et beneficio sit suspensus; quicunque aduocatus seu procurator huiusmodi facinus fieri procurauerit, ipso facto sentenciam excommunicacionis incurrat et ab officio postulandi ut inhabilis per quadrennium sit suspensus, nihilominus aliter puniendus secundum loci diocesani arbitrium.</p>
                </div>
                <div>
                    <head>Capitulum 8</head>
                    <p>Ut non fiant inquisiciones de beneficiis nisi in capitulis, possessore ad id uocato.[14]</p>
                    <p>Item ad elidendum fallacias iniquorum sagaci est studio laborandum cuilibet iustitie amatori, ne si torpescat rectorum industria simplicitas aduersantium supplantetur et succumbat ueritas falsitati.</p>
                    <p>Sane ex relacione multorum accepimus quod quidam in absentis beneficium oculos cupiditatis iactantes nouos fingentes rumores asserunt mortuum esse beneficii possessorem, et procurant se per patronos eiusdem ad illud presentari et clandestinas inquisiciones fieri de eodem; sicque nonnunquam possessionem eiusdem subdole nanciscuntur, iustis et ueris ipsorum beneficiorum possessoribus penitus ignorantibus.</p>
                    <p>Ex quibus multa mala prouenire didicimus et ipsi uero[15] rectores eorundem grauia dispendia patiuntur.</p>
                    <p>Statuimus et perpetuo ordinamus ut nullus cui ex debito officii sui huismodi inquisiciones competit facere inquisicionem faciat uel capiat super uacacione cuiusuis beneficii nisi publice in pleno loci capitulo, eo qui possessioni ecclesie incumbit uocato legitime sub tanti temporis spacio quo possit sibi de prudentium uirorum consilio prospicere et defensioni status sui sufficienti remedio prouidere.</p>
                    <p>Super uacacione uero beneficii quod de iure et de facto uacare pretenditur in pleno loci capitulo per rectores et uicarios eiusdem loci, capellanos et alios uiros fidedigniores patrie si rectores et uicarii abfuerint, per quos rei ueritas melius poterit indagari, uocatis uocandis facta proclamacione publica in beneficio uacante de die et loco huiusmodi inquisicionis faciende per totam nostram prouinciam amodo fiant inquisiciones.</p>
                    <p>Quicquid autem contra prasentis concilii ordinacionem fuerit attemptatum decernimus non tenere, et clandestinam inquisicionem ut premittitur capientes ad arbitrium diocesani fore puniendos, et ipsum ambiciose adepto suo perpetuo fore excludendum.</p>
                </div>
                <div>
                    <head>Capitulum 9</head>
                    <p>Ne clerici beneficiati uel in sacris constituti laicorum balliui uel seneschalli</p>
                    <p>existant.[16]</p>
                    <p>Item ceterum presenti sacro concilio statuimus ne clerici beneficiati aut in sacris ordinibus constituti seneschalli laicorum aut balliui sine licencia diocesani seu quouismodo amodo existant nec iurisdicciones exerceant seculares; quodsi contra hoc attemptare presumpserint, per loci diocesanum acriter puniantur et mulctentur.</p>
                </div>
                <div>
                    <head>Capitulum 10</head>
                    <p>Ut decani rurales causas matrimoniales tractare non presumant.[17]</p>
                    <p>Item quoniam in causis matrimonialibus magna est discussio necessaria, unde eas a simplicibus est grande periculum pertractari; statuimus ut decani rurales nullam causam matrimonialem decetero audire presumant nec earum examinacio nisi uiris discretis committatur, quibus assidentibus, si commode fieri potest, debito fine terminentur.</p>
                </div>
                <div>
                    <head>Capitulum 11</head>
                    <p>De oblacionibus factis in capellis matrici ecclesie restituendis.[18]</p>
                    <p>Item sacro presenti concilio statuimus et districte precipimus quod capellani ministrantes in capellis que saluo iure matricis sue parochialis ecclesie qualitercunque sunt concesse oblaciones uniuersas et cetera omnia que ipsis non recipientibus ad parochialem ecclesiam peruenire deberent rectoribus parochialis ecclesie uel uicariis, si hoc sibi ex assignacione porcionis sue debeatur, integraliter restituant; quodsi hoc facere contempserint, donec realiter satis[19]fecerint a celebracione diuinorum sint suspensi.</p>
                </div>
                <div>
                    <head>Capitulum 12</head>
                    <p>Ne religiosus admittatur executor testamenti.[20]</p>
                    <p>Item quoniam[21] religionis sinceritas ab omni secularis implicacionis malicia est eo solicitius seruanda quo deuocionis sancte simplicitas facilius retardatur cum in curis sincere mentis oculus distractus ab unitatis studio sit prepeditus; presentis auctoritate concilii statuimus ut nullus religiosus admittatur executor alicuius testamenti nisi suus superior caueat sufficienter pro religioso huiusmodi, quod ultimam uoluntatem defuncti cuius fuerit executor fideliter exequatur et reddat integre sue administracionis racionem et de damnis, si que per ipsum euenerint, loci ordinario absque difficultate respondeat; nec aliter de execucione uel distribucione se intromittat, sub pena anathematis inhibemus.</p>
                    <p>Sane qui sufficienter cauere nequeunt, sciant se tam ab execucione quam administracione siue distribucione bonorum huiusmodi presentis definicione concilii perpetuo alienos.</p>
                </div>
                <div>
                    <head>Capitulum 13</head>
                    <p>De testamentis.[22]</p>
                    <p>Item cum in concilio Casseliensi per archiepiscopos, episcopos et alios de consensu illustris regis Anglie et domini Hibernie legatorum domini pape, comitum, baronum, procerum, clerique et populi Hibernie fuisset et sic ordinatum, concessum et statutum quod uniuersi fideles in infirmitate positi confessore suo et uicinis astantibus cum debita solemnitate testamentum condant et bona sua mobilia, dummodo uxores et liberos habeant, ere alieno et seruientium mercede exceptis in tres partes diuidant, unam liberis et alteram uxori legitime et terciam propriis exequiis relinquentes; et si forte legitimam prolem non habuerint, inter ipsum et uxorem suam bona ipsa in duo media diuidantur; et si legitima uxor decesserit, inter ipsum et liberos bipartiri debent; nonnulli tamen non sine temeritatis audacia huiusmodi ordinacionem, concessionem et statutum infringere moliuntur; presentis auctoritate concilii statuimus ne quis alicuius solute uel coniugate mulieris seu cuiusuis alterius impediat seu perturbet, impediri uel perturbari faciat uel procuret cuiusuis testamenti liberam faccionem; quod si fecerit, sciat se maioris excommunicacionis sentenciam incurrisse ipso facto, a qua per loci diocesanum tantummodo absoluatur.</p>
                </div>
                <div>
                    <head>Capitulum 14</head>
                    <p>Sentencia generalis.[23]</p>
                    <p>Item auctoritate presentis concilii excommunicamus omnes illos et singulos qui pacem regis et regni Anglie et domini Hibernie perturbare aut libertates ecclesiasticas infringere seu possessiones ecclesiasticas ausu temerario inuadere aut ad bona ecclesiastica manus iniuriosas extendere presumpserint in preiudicium ecclesiastice libertatis; necnon omnes illos et singulos qui per predicaciones uel[24] suasiones publicas uel occultas ad pugnandum et guerram mouendum in regem eundem uel populum suum sibi subiectum in dicta terra Hibernie palam uel occute inducunt et nihilominus non timentes animas decipere talium eos qui suis in hac parte sinistris suggestionibus adquiescunt et a perpetratis ac eciam perpetrandis huiusmodi prosecucione guerrarum homicidis, incendiis, sacrilegiis et rapinis absoluere propria temeritate presumunt, cuiuscunque status, gradus, condicionis et ordinis aut dignitatis existant; et illos qui in ecclesiastica beneficia per laicalem potestatem se intrudunt et ea per laicalem potestatem iniuste detinent occupata.</p>
                </div>
                <div>
                    <head>Capitulum 15</head>
                    <p>De uita et honestate clericorum.[25]</p>
                    <p>Item statuimus et ordinamus quod omnes clerici qui gaudere uoluerint priuilegio clericali tonsuram decentem et coronam competentem in capite deferant, maxime coram suis ordinariis, in ecclesiis et congregacionibus clericorum; non erubescant ipsius portare signa qui pro eis spineam non dedignabatur portare coronam, factus pro nobis obediens usque ad mortem ut eis resurreccionis tribueret esse participes eterne.</p>
                    <p>Si quis uero clericorum contra hoc attemptare presumpserit, per ordinarium loci grauiter puniatur.</p>
                </div>
                <div>
                    <head>Capitulum 16</head>
                    <p>De impedientibus iurisdiccionem ecclesiasticam.[26]</p>
                    <p>Item sacro presenti concilio ordinamus et statuimus quod si quis archiepiscopum, episcopum, archidiaconum, suosue officiales commissarios uel eorum ministros pro eo quod eum pro suis culpis, peccatis uel excessibus in his que ad forum ecclesiasticum pertinent, suspenderit, excommunicauerit seu eius terram ecclesiastico mediante iusticia subposuerit interdicto ad examen uetitum traxerit seu in foro laicali ea de causa indictauerit uel uexauerit, ipso facto maioris excommunicacionis sentencia sit innodatus.</p>
                </div>
                <div>
                    <head>Capitulum 17</head>
                    <p>De eodem.[27]</p>
                    <p>Item statuimus sub pena excommunicacionis maioris quod nullus uirum ecclesiasticum ad publicum officium, quod sine ordinis sui uel status aut iuris offensa uel sine nota irregularitatis exercere non potest, per capcionem bonorum uel alia amerciamenta assumere compellat; quam contrauenientes incurrere uolumus ipso facto.</p>
                </div>
                <div>
                    <head>Capitulum 18</head>
                    <p>De sepulturis et aliis contentis in statuto.[28]</p>
                    <p>Item statuimus et ordinamus quod nullum officium spirituale alicui detur ad firmam, nec quod sepultura uel aliquod sacramentum ecclesie pro aliquo debito cuiquam denegetur.</p>
                    <p>Et si quis contra hec attemptare presumpserit, ad arbitrium diocesani sui grauiter puniatur.</p>
                </div>
                <div>
                    <head>Capitulum 19 </head>
                    <p>De immunitate ecclesie.[29]</p>
                    <p>Item statuimus et ordinamus quod laici iudicia secularia uel attachiamenta in ecclesiis uel coemeteriis uel solo ecclesie nullatenus exerceant; et si contra hoc fecerint uel attachiauerint, ipso facto sint excommunicati.</p>
                </div>
                <div>
                    <head>Capitulum 20</head>
                    <p>Ne capellani adittantur sine cartis ordinum.[30]</p>
                    <p>Item statuimus et ordinamus quod nullus capellanus alienigena seu indigena incognitus ad celebranda diuina infra nostram prouinciam, nisi prius de suis ordinibus literatorie constiterit seu per testes fidedignos fidem fecerit, quouismodo recipiatur.</p>
                    <p>Nec aliquis laicus alienigena de partibus remotis ad nostram accedens prouinciam, nisi prius quod solutus fuerit in forma iuris constiterit, ad solemnizandum matrimonium infra nostram prouinciam quouismodo admittatur.</p>
                    <p>Et si quis contra hoc fecerit, grauiter puniatur.</p>
                </div>
                <div>
                    <head>Capitulum 21</head>
                    <p>De infamantibus.[31]</p>
                    <p>Item omnes illi qui odio uel lucri causa alium penes aliquos alios apud quos prius non fuerit defamatus falso et maliciose defament super criminibus, pro quibus mors uel exilium aut membrorum mutilacio uel exheredacio seu maioris partis bonorum suorum spoliacio sequi deberet, si iudicialiter conuinceretur, maioris excommunicacionis sentencia ipso facto sint innodati.</p>
                </div>
                <div>
                    <head>Capitulum 22</head>
                    <p>De eleccione decanorum.[32]</p>
                    <p>Item ordinamus et presentis concilii auctoritate statuimus quod illi qui decanos rurales eligunt pro huiusmodi decanis ruralibus, si in officio maleuersati fuerint seu de perquisitis et synodalibus loci diocesano minime satisfecerint, pro illis respondeant et satisfaciant competenter; et si per ministrum fuerit mutatus quod ipse respondeat pro assumpto.</p>
                </div>
                <div>
                    <head>Capitulum 23</head>
                    <p>De questoribus.[33]</p>
                    <p>Item quia eleemoisinarum questores nonnullas abusiones in suis predicacionibus proponunt ut decipiant simplices tantum et nonnulla alia bona subtili uel fallaci potius ingenio extorqueant, nonnulla eciam mala in decepcionem animarum multiplicem perpetrantur; statuimus et ordinamus quod nullus amodo questor sine literis archiepiscopi uel diocesani admittantur quouismodo; et ut salubrius animarum prouideatur saluti, statuimus quod uerba decretalia epistole infrascripta inserantur: Quia, ut ait apostolus, omnes statuemur ante tribunal Christi recepturi ut in corpore gessimus, siue bonum luerit siue malum,'[34] oportet nos messionis diem extreme misreicordie operibus preuenire ac eternorum intuitu seminare in terris quod reddendo Domino multiplicato fructu recolligere debeamus in celis, firmam spem fiduciamque tenentes quoniam qui parce seminat parce et metet, et qui seminat in benediccionibus de benediccionibus et metet uitam eternam, et ad aliud proponendum, nisi fuerit licitum et canonicum, nullo modo admittatur.</p>
                    <p>Sacerdotes uero qui alio modo quam supradicto questores ad predicandum uoluntarie et scienter admittunt per annum a celebracione diuinorum ipso facto sint suspensi, et ipsi questores si contra premissa aliquid attemptauerint ipso facto sint excommunicati.</p>
                    <p>Et si per quadraginta dies perseuerauerint, ad significacionem episcoporum capiantur et incarcerentur quousque de talibus aliud fuerit per loci diocesanum dispositum.</p>
                    <p>Quascunque literas huiusmodi questoribus hactenus concessas reuocamus, premissarum sentenciarum relaxacione siue absolucione loci diocesano reseruata; et capellani pecuniam ea occasione receptam ecclesiis cathedralibus restituant triplicatam.</p>
                </div>
                <div>
                    <head>Capitulum 24</head>
                    <p>De celebracione in ecclesiis cathedralibus dierum exitus sanctorum patronorum earundem.</p>
                    <p>In medio pectoris nostri Beati Patricii Hibernie apostoli et patroni memoriam reuoluimus qui diuina disponente clemencia populum Hibemicanum ad fidem conuertebat, nonnulla eciam monasteria et ecclesias suis construxit temporibus et multimodis coruscauit miraculis; cuius doctrina, uita et sanctitate Hibemicana fulget ecclesia aliisque multis insigniis decoratur et priuilegiis.</p>
                    <p>Ipse nos fouet, ipsiusque meritis et intercessionibus assiduis indies iuuamur et refocillamur, et digne ad sui honoris gloriam et laudem quilibet Catholicus oculos sui cordis et mentis conuertere astringitur.</p>
                    <p>Idcirco dignum prorsus arbitramur ut fidelis populus prona uoluntate tam excelsi, tam gloriosi patroni nostri memoriam cordialius rememoret ad diuinam misericordiam pro peccatis impetrandam.</p>
                    <p>Sacri prasentis approbacione concilii ordinamus et statuimus quod qualibet hebdomada extra Quadragesimam solemnis fiat commemoracio Sanctissimi Patricii patroni nostri per totam prouinciam Dubliniensem in aliqua feria uacante cum regimine chori, et quod dies exitus sui ab hoc ergastulo sanctissimus sub duplici festo perpetuis temporibus celebretur.[36]</p>
                    <p>Uolumus insuper et sacri huius approbacione concilii statuimus et ordinamus quod aliarum ecclesiarum cathedralium nostre prouincie in suis diocesibus dies exitus patronorum earundem, uidelicet Sancte Brigide in Darensi,[37] Sancti Cannici in Ossoriensi,[38] Sancti Laceriani in Leighlinensi,[39] et Sancti Edani confessoris in Femensi[40] diocesibus sub duplici festo, et per totam prouinciam Dubliniensem cum regimine chori solemniter celebrentur; ac eciam quod subditi cuiuslibet ecclesie Cathedralis nostre prouinice diebus quibus officium patroni ecclesiarum cathedralium earundem sub duplici festo celebratur ab operibus ruralibus prorsus abstineant et debita meditacione ad diuini nominis honorem, gloriam et exaltacionem suarumque animarum salutem, pro expiacione peccatorum suorum, ad eorum ecclesias conueniant parochiales deuote et diuinis intersint officiis huiusmodi diebus celebrandis.</p>
                    <p>Item statuimus et ordinamus quod dies exitus Sancti Laurentii quondam archiepiscopi Dubliniensis[41] sub duplici officio et festiue et festa undecim milium uirginum[42] et translacionis Sancti Patricii.[43] quodlibet sub nouem leccionibus solemniter[44] in ecclesiis per totam prouinciam nostram celebrentur.</p>
                    <p>Item ordinamus quod ubi est seruitium proprium dictorum patronorum copia per diocesim ad quamlibet ecclesiam cathedralem mittatur, ut diocesani possint facere de illis distribucionem inter illas ecclesias prout decet.</p>
                </div>
                <div>
                    <head>Footnotes</head>
                    <p>[1] fn ref in ed.</p>
                    <p>[2] fn ref in ed.</p>
                    <p>[3] fn ref in ed.</p>
                    <p>[4] fn ref in ed.</p>
                    <p>[5] fn ref in ed.</p>
                    <p>[6] fn ref in ed.</p>
                    <p>[7] fn ref in ed.</p>
                    <p>[8] fn ref in ed.</p>
                    <p>[9] fn ref in ed.</p>
                    <p>[10] fn ref in ed.</p>
                    <p>[11] fn ref in ed.</p>
                    <p>[12] fn ref in ed.</p>
                    <p>[13] fn ref in ed.</p>
                    <p>[14] fn ref in ed.</p>
                    <p>[15] fn ref in ed.</p>
                    <p>[16] fn ref in ed.</p>
                    <p>[17] fn ref in ed.</p>
                    <p>[18] fn ref in ed.</p>
                    <p>[19] [satis]</p>
                    <p>[20] [Ne religiosus admittatur executor testamenti.]</p>
                    <p>[21] [quoniam]</p>
                    <p>[22] fn ref in ed.</p>
                    <p>[23] fn ref in ed.</p>
                    <p>[24] [uel]</p>
                    <p>[25] fn ref in ed.</p>
                    <p>[26] fn ref in ed.</p>
                    <p>[27] fn ref in ed.</p>
                    <p>[28] fn ref in ed.</p>
                    <p>[29] fn ref in ed.</p>
                    <p>[30] fn ref in ed.</p>
                    <p>[31] fn ref in ed.</p>
                    <p>[32] fn ref in ed.</p>
                    <p>[33] fn ref in ed.</p>
                    <p>[34] fn ref in ed.</p>
                    <p>[35] [De celebracione in ecclesiis cathedralibus dierum exitus sanctorum patronorum earundem.]</p>
                    <p>[36] fn ref in ed.</p>
                    <p>[37] fn ref in ed.</p>
                    <p>[38] fn ref in ed.</p>
                    <p>[39] fn ref in ed.</p>
                    <p>[40] fn ref in ed.</p>
                    <p>[41] fn ref in ed.</p>
                    <p>[42] fn ref in ed.</p>
                    <p>[43] fn ref in ed.</p>
                    <p>[44] fn ref in ed.</p>
                </div>
            </div>
        </body>
    </text>
</root>
