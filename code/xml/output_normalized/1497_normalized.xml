<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Worcester</title>
                <recordID>1497</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1240-07-26</origDate>
                <dateNotes/>
                <origPlace>Worcester</origPlace>
                <diocese>Worcester</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1497</p>
                <p>Year: 1240</p>
                <p>Month: 7</p>
                <p>Day: 26</p>
                <p>Circa: None</p>
                <p>DatingNotes: None</p>
                <p>Place: Worcester</p>
                <p>Diocese: Worcester</p>
                <p>Province: Canterbury</p>
                <p>CountryModern: England</p>
                <p>Latitude: 52.19123</p>
                <p>Longitude: -2.22231</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Walter de Cantilupe</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 294-325</p>
                <p>EditionOther: None</p>
                <p>SourceNotes: includes (at pp. 321-25) a set of liturgical observances probably issued by William de Blois (r. 1218-36) but apparently ratified by Walter de Cantilupe (though this too is unclear, and it is possible that the statutes date as late as 1266)</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones domini W. de Cantilupo</p>
                    <p>Wigornensis episcopi super statu ecclesie.</p>
                </div>
                <div>
                    <head>Capitulum 1</head>
                    <p>Secundum hortacionem psalmiste per angelos congregandi sunt sancti qui Christi testamentum ordinant super sacrificia, secundum quod legitur in Psalmo: Congregate illi sanctos eius qui ordinant testamentum eius super sacrificia.</p>
                    <p>Per hos autem angelos pontifices designantur, de quibus Malachias: Labia sacerdotis custodiunt scienciam et legem exquirunt ex ore eius; angelus enim domini exercituum est.</p>
                    <p>Sancti autem ministri sunt sacramentorum ecclesie qui ad literam testamentum Christi ordinant super sacrificia; quos ut conuersacionem habentes in celis sanctos decet esse, hoc est, iuxta quod nomen sancti uel agios sonat, a terrenis actibus separatos.</p>
                    <p>Et ab hac congregacione fortassis ortum habuit colleccio synodalis, hoc autem intendens ut credimus ut quod significat colleccio corporum multitudinis credentium sit unitas animorum et idem ritus et religio sacramentorum, iuxta quod legitur in Actibus apostolorum, et in Esdra: Congregatus est populus quasi uir unus in Ierusalem.</p>
                    <p>Ut autem testamentum predictum per ministros idoneos decentius ordinetur, patrum et predecessorum nostrorum uestigiis inherentes, circa mores ministrorum et suorum execucionem officiorum, circa sacramenta prefata et alia que cleri decere credimus honestatem, que subscripta sunt duximus statuenda.</p>
                </div>
                <div>
                    <head>Capitulum 2</head>
                    <p>De mundicia ecclesie.</p>
                    <p>Quoniam igitur non in omni loco sacramenta predicta tractantur set in loco quem ad hoc dominus elegit, in ecclesia uidelicet materiali, ut ostendamus nos diligere decorem domus domini cum ipso saluatore nostro, qui uendentes et ementes eiecit de templo, precipimus ut ecclesie materiales ab omnibus spurcitiis emundate in copertura decenti et in omni integritate seruate secundum facultates suas decentibus fulgeant ornamentis, uidelicet: in qualibet ecclesia in ornatu altaris sint tres albe cum amitibus et stolis et manipulis; duo suppellicia et due rochete; due casule; duo paria corporalium; quatuor lintheamina benedicta; due palle altaris; duo calices argenti in maioribus ecclesiis, et tertius stagneus non benedictus deportandus ad infirmos; due pixides, una argentea uel eburnea uel de opere Leniouitico in qua hostie conseruentur, alia decens et honesta in qua oblate reponantur; due phiale, una uinaria et alia aquaria; unum par candelabrorum; unum turribulum; unum crismatorium decens et honestum; due cruces, una processionalis et alia ad officium mortuorum; unum uexillum; unum uelum quadragesimale; unum sacrarium immobile; una lanterna et duo tintinnabula; feretrum competens ad sepulturam mortuorum, pro cuius usu nichil penitus exigatur; unum uas ad aquam benedictam.</p>
                    <p>In maioribus autem ecclesiis opulentis secundum arbitrium archidiaconi uel officialis nostri nisi hoc forte rectores ecclesiarum adimpleuerint hec omnia uolumus ampliari.</p>
                    <p>Libros autem, missale, breuiarium, antiphonarium, gradale, troparium, manuale, psalterium, ordinale, in qualibet ecclesia propria uolumus contineri.</p>
                </div>
                <div>
                    <head>Capitulum 3</head>
                    <p>De ecclesiis dedicandis.</p>
                    <p>Prouideantque rectores ecclesiarum et prelati eciam maiores quod parate sint ad dedicandum ecclesie sue non consecrate cum super hoc fuerint requisiti.</p>
                    <p>Annus autem et dies dedicacionis ecclesiarum que consecrate fuerint, et altarium, et a quo consecrata fuerint superscribantur altaribus euidenter.</p>
                </div>
                <div>
                    <head>Capitulum 4</head>
                    <p>Nec laici stent in cancellis dum celebrantur diuina, salua tamen reuerencia patronorum et sublimium personarum.</p>
                </div>
                <div>
                    <head>Capitulum 5</head>
                    <p>De cimiteriis.</p>
                    <p>Cimiteria quoque que corpora continent saluandorum, quorum multa iam purgata stolam sue glorificacionis expectant, inhoneste credimus brutorum animalium sordibus deturpari.</p>
                    <p>Propter quod precipimus quod honeste claudantur sepe uel muro, canonice compellendis ad hoc faciendum hiis ad quos eorum clausio noscitur pertinere. Rectoribus eciam ecclesiarum et sacerdotibus inhibemus ne ipsi in dictis ecclesiarum atriis animalia sua pascant uel eciam intrare permittant.</p>
                    <p>Quod si presumpserint, grauiter se nouerint puniendos.</p>
                    <p>Ad seruandam quoque tam cimiterii quam ecclesie reuerenciam prohibemus ne in cimiteriis uel aliis locis sacratis uel eciam alibi diebus dominicis mercata teneantur uel sanguinis cause tractentur, nec ludi fiant inhonesti, maxime in sanctorum uigiliis et festis ecclesiarum, quod sanctis potius in dedecus cedere nouimus quam honorem; presumptoribus eciam et sacerdotibus qui hec fieri sustinuerint canonice cohercendis.</p>
                    <p>Nec in cimiteriis edificia nisi forsan hoc tempus hostilitatis exegerit nulla fiant, et si facta fuerint dirruantur.</p>
                </div>
                <div>
                    <head>Capitulum 6</head>
                    <p>De baptismo.</p>
                    <p>Quoniam autem a baptismo salus cepit nostra uel sumpsit initium, de quo prophetauit Zacharias, dicens: Erit fons patens domui Dauid in ablucionem peccatoris et menstruate; hoc est peccati actualis et originalis quod per menstrua designantur, quod siquidem sicut et menstruum contingit inuitis; ab ipso sumentes exordium precipimus eciam quod in qualibet ecclesia baptismali sit fons lapideus decentis amplitudinis et profunditatis, decenter eciam coopertus, in quo paruuli baptizentur.</p>
                    <p>Quia uero secundum quod legitur in concilio domini Octonis, legati sedis apostolice, quidam diabolica fraude decepti, uana pericula formidantes, Sabbato sancto ante Resurreccionem domini et Sabbato ante Pentecosten, diebus uidelicet ad baptizandum ab ecclesia solempniter deputatis, hiis diebus non permittunt paruulos suos baptizari, precipimus sacerdotibus quibus cura parochiarum incumbit quod subditos ab hoc errore crebra predicacione studeant reuocare.</p>
                </div>
                <div>
                    <head>Capitulum 7</head>
                    <p>Doceantque subditos suos formam uerborum qua baptizare debeant paruulos suos si forte necessitas emerserit baptizandi, ut eos baptizent sub hiis uerbis in lingua qua nouerint baptizare, ut uidelicet nomen exprimat et dicat baptizans: Ego baptizo te in nomine patris et filii et spiritus sancti, amen.</p>
                </div>
                <div>
                    <head>Capitulum 8</head>
                    <p>De infantibus autem expositis et aliis de quibus dubitatur an baptizati fuerint uel non, hoc sacerdotes obseruent, et alii si forte necessitas emerserit, quod eos baptizent sub hiis uerbis: Ego te non intendo rebaptizare, set si baptizatus non es, ego baptizo te in nomine patris et filii et spiritus sancti, et trina semper fiat immersio baptizandi.</p>
                </div>
                <div>
                    <head>Capitulum 9</head>
                    <p>Item panni crismales in usus seculares nullatenus conuertantur.</p>
                </div>
                <div>
                    <head>Capitulum 10</head>
                    <p>Moneanturque patrini circa pueros instruendos in fide sponsionis sue seruare promissum.</p>
                    <p>Masculum ad minus duo masculi suscipiant et mulier una, feminam due mulieres et masculus unus.</p>
                    <p>Nec de facili uel passim plures admittantur propter pericula que per hoc contingere consueuerunt.</p>
                </div>
                <div>
                    <head>Capitulum 11</head>
                    <p>Pueri autem in necessitate baptizati si forte conualuerint, ad ecclesiam deferantur et que defuerant supleantur, ea scilicet que baptismalem immersionem subsequi dinoscuntur.</p>
                </div>
                <div>
                    <head>Capitulum 12</head>
                    <p>De confirmacione.</p>
                    <p>Quia uero baptizato quasi neophito, hoc est nouo Christi militi, multiplex conflictus insurgit aduersus principem tenebrarum, de quo legitur in Iob quod non est potestas super terram que ei ualeat comparari, necessarium est ei sacramentum confirmacionis, quod ad robur fidelibus ecclesia censuit tribuendum.</p>
                    <p>Unde precipimus quod sacerdotes parochiales subditos suos studiose moneant et frequenter quod paruulos suos faciant confirmari.</p>
                    <p>Sciantque patres et matres eorum se post annum a natiuitate pueri computandum ab ingressu ecclesie suspendendos, si infra annum, dum tamen episcopi copiam habuerint uel transitus episcopi per loca in quibus habitant fuerit manifestus, eos ei non presentauerint confirmandos.</p>
                    <p>Prouideantque matres paruulorum quod cum confirmandi mittantur ad episcopum habeant ligamina noue tele, qui cum confirmati fuerint post triduum portentur ad ecclesiam in fonte baptismatis abluendi et ligamina comburentur. Nec uir nec femina filium suum aut filiam suam, nec uir feminam nec femina marem coram episcopo teneat ad confirmandum, super quibus propter crebras episcoporum occupaciones per sacerdotes suos subditi doceantur. Moneanturque fideles ne paruulos faciant pluries confirmari, quia sicut nec baptismum nec confirmacio debet aliquatenus iterari.</p>
                    <p>Et si presbiteri singulis diebus dominicis super hiis que circa baptismum et confirmacionem premisimus parochianos suos non informauerint diligenter, nouerint se grauiter puniendos.</p>
                </div>
                <div>
                    <head>Capitulum 13</head>
                    <p>De sacramento altaris.</p>
                    <p>Quia uero nec pugili sufficit robur ad bellum nisi et uiaticum habeat quo sustentetur, illud dulce uiaticum et pignus nostre redempcionis et pretium, corpus suum et sanguinem, ad nostram sustentacionem Christus reliquit in terris.</p>
                    <p>Hoc est igitur sacramentum omnem superexcellens ueneracionem, quod tamen debemus pro nostre paruitatis modulo totis uiribus uenerari.</p>
                    <p>Circa species igitur que exiguntur ad hoc sacramentum quod pie recordacionis W. predecessor noster statuit in prima constitucione approbantes, et uerba canonis distincte proferenda, de hostiis consecratis non ultra vii dies conseruandis, ne forte per uasis uitium uel per diutinam conseruacionem humiditatem contrahant uel fetorem, id est mucorem, propter quod uel abhominabiles gustui uel aspectui turpes appareant, firmiter precipimus quod ipse super hoc prouide statuit firmiter obseruari, precipientes nichilominus quod secundum statuta concilii generalis eucaristia simul cum oleo et crismate sub competenti clausura seruetur ne, quod absit, contingat in ipsis per sacrilegos nomen domini blasphemari.</p>
                    <p>Quod si negglectum fuerit, ad archidiaconi uel uisitantis arbitrium, rectoris uel uicarii residentis negligencia puniatur.</p>
                </div>
                <div>
                    <head>Capitulum 14</head>
                    <p>Cum autem in celebracione misse corpus domini per manus sacerdotum in altum erigitur, campanella pulsetur ut per hoc deuocio torpentium excitetur et aliorum caritas fortius inflammetur; quod eciam a religiosis illis quo ad eleuacionem in altum, ut uideri possit ab astantibus, obseruari precipimus, qui non seruauerunt ut dicitur hactenus hoc statutum.</p>
                </div>
                <div>
                    <head>Capitulum 15</head>
                    <p>Cum autem ad infirmum eucharistia deportatur ita decenter se habeant portitores, superpelliciis saltem induti, cum campanella, lumine precedente, nisi uel eris intemperies obstet uel loci remocio, quod per hoc deuocio fidelium augeatur, qui saluatorem suum tenentur in via luto non obstante flexis genibus adorare, ad quod sunt per sacerdotes suos attentius commonendi. Si autem loci remocio uel eris intemperies obstiterit sacerdoti, precipimus ut circa collum suum in theca honesta pixidem deferat in qua reponitur eukaristia, nec sine comite incedat, per quem facilius euitet pericula si emergant; nec eciam eundo ad infirmum uel redeundo ad domum aliquam uel negotium diuertat nisi supradicto redempcionis nostre pignore per ipsum prius in loco debito reposito reuerenter, et si secus egerit pro irreuerencia puniatur.</p>
                </div>
                <div>
                    <head>Capitulum 16</head>
                    <p>De lampade</p>
                    <p>In ecclesiis autem saltem quarum ample sunt facultates continue lampas ardeat, die uidelicet et nocte, coram redempcionis nostre pignore supradicto.</p>
                </div>
                <div>
                    <head>Capitulum 17</head>
                    <p>De modo psallendi.</p>
                    <p>Non solum autem uerba canonis distincte proferri precipimus, set eciam psalmos et impnos et cetera omnia que huiusmodi sunt subsequencia et preambula sacramenti.</p>
                    <p>Sunt enim quidam quod dolentes referimus secundum quod in concilio legitur generali qui continuata cincopa proferunt matutinum, quos quia maledictus est qui opus dei negligenter facit ad hoc uolumus coherceri, ne forte quod princeps oblatum sibi recusaret, pro hostia uidelicet integra et viva, mortuam uel mutilatam principi principum offeramus.</p>
                    <p>Et quia quidam in psallendo uersus anticipant, uoces et labia permiscentes, precipimus ut psallens socio psallenti intendat et expectet quousque idem uersum finierit quem incepit.</p>
                </div>
                <div>
                    <head>Capitulum 18</head>
                    <p>Omnes autem ecclesie libros emendatos habeant, quia per eorum</p>
                    <p>falsitatem multa leguntur et canuntur a pluribus indecenter.</p>
                </div>
                <div>
                    <head>Capitulum 19</head>
                    <p>Rectores autem ecclesiarum et sacerdotes et alii ministri ecclesie in diuinis officiis, tam in uesperis quam in matutinis et aliis horis, aut superpelliciis utantur aut palliis honestis aut clausis saltem desuper indumentis.</p>
                </div>
                <div>
                    <head>Capitulum 20</head>
                    <p>Et quia sicut accepimus quidam capellani ad annualia et ad officium beate uirginis assumpti interdum, matutinis prepositis aut seorsum a choro uel ab ecclesia per se dictis, missas celebrant immature, per campos uel per uillas postmodum discurrentes, precipimus ut omnes capellani qui in una parochia commorantur simul conueniant et intersint matutinis, uesperis, et aliis horis canonicis in ecclesia celebrandis et missis, maxime de die, nisi causa racionabili fuerint inpediti, nec aliquis celebret quousque prima canonice sit completa. Quod si secus agere presumpserint, usque ad satisfaccionem congruam se nouerint suspendendos.</p>
                </div>
                <div>
                    <head>Capitulum 21</head>
                    <p>Statuimus eciam quod in feriis et festis trium leccionum et in festis ix leccionum post secundas uesperas, nisi in crastino festum ix leccionum subsequatur, Placebo et Dirige dicantur pro fidelium animabus, cum ix psalmis et tribus leccionibus, nisi in Pascali tempore in quo cum tribus psalmis et tribus leccionibus dici solent.</p>
                    <p>Cordique nobis esset quod omnes monachi haberent in diuinis obsequiis unum usum et unum, licet alium, canonici regulares et unum, licet tertium, clerici seculares.</p>
                    <p>Tanta enim diuersitas regulares eciam eiusdem professionis in diuersis ecclesiis peritos reddit et imperitos.</p>
                </div>
                <div>
                    <head>Capitulum 22</head>
                    <p>De matrimonio et sponsalibus.</p>
                    <p>Quia uero filiis Ade post lapsum mundatis eciam unda baptismatiset et per spiritum sanctum in confirmacione roboratis et salutari uiatico sustentatis, letalis concupiscentie lex inhesit sine qua non sit carnalis commixtio, propter hec mala generatiua quidem tota corrupta concessum fuit matrimonium in remedium quod institutum fuit prius ad officium.</p>
                    <p>Hoc autem sacramentum, quod significat sacramentum quod est inter Christum et ecclesiam est quidem ueneracione dignum et a fidelibus omni circumspeccione prehabita celebrandum, presertim cum ex errore contrahentium et eorum qui ipsis assistunt lites execrabiles oriantur, propter quod iuxta statuta concilii statuimus ut nullum fiat matrimonium nisi precedenti in ecclesia trina denunciacione solempni.</p>
                    <p>Nouerintque sacerdotes qui hoc statutum uiolare presumpserint se per triennium ab officio suspendendos.</p>
                    <p>Hoc autem non solum intelligimus de matrimoniis solempniter celebratis, set eciam de hiis que aliter fiunt, dum tamen contractum fuerit matrimonium per uerba de presenti.</p>
                </div>
                <div>
                    <head>Capitulum 23</head>
                    <p>Iniungimus eciam sacerdotibus, scilicet uicariis et presbiteris, quod districte parochianis suis inhibeant ne eciam sponsalia contrahant uel contrahentibus assistant fide data per uerba de futuro, nisi ieiuna saliua, testibus autem dignis adhibitis in presencia sacerdotis, quod si secus egerint mittantur ad episcopum puniendi.</p>
                </div>
                <div>
                    <head>Capitulum 24</head>
                    <p>Nec extranea persona, de qua per denunciacionem constare non potest an legitima sit ad contrahendum matrimonium, aliquatenus admittatur, nisi super hoc per litteras prelati sub cuius iurisdiccione prius steterat fidem faciat episcopo uel archidiacono loci uel officialibus eorundem.</p>
                </div>
                <div>
                    <head>Capitulum 25</head>
                    <p>Doceanturque coniugati bona coniugii necnon et quomodo debeant suos in timore domini paruulos educare.</p>
                </div>
                <div>
                    <head>Capitulum 26</head>
                    <p>Prouideant insuper capellani quod secundo nubentibus benediccionem solempnem decetero non inpendant sicut penas canonicas uoluerint euitare.</p>
                </div>
                <div>
                    <head>Capitulum 27</head>
                    <p>Prohibeanturque singulis diebus dominicis per presbiteros tam matres quam nutrices iuxta se teneros pueros collocare ne forte contingat per earum iniuriam seu incuriam pueros suffocari, set in cunabulis iaceant firmiter fulciendis.</p>
                </div>
                <div>
                    <head>Capitulum 28</head>
                    <p>Sponsis eciam prohibemus sub pena excommunicacionis ne antequam matrimonium solempniter celebretur carnaliter misceantur.</p>
                    <p>Quod si fecerint, si de contractu matrimonii citra predictam formam coram quibuscunque iudicibus fuerit actitatum, partem agentem, licet optinuerit, penis subscriptis uolumus subiacere, uidelicet quod quater in anno ueniat ad ecclesiam cathedralem, tam coram atrio ecclesie quam in uicis precipuis ciuitatis disciplinam publicam recepturus.</p>
                    <p>In aliis diebus feriandis totidem in parochia sua propria consimilem subeat disciplinam.</p>
                </div>
                <div>
                    <head>Capitulum 29</head>
                    <p>De temporibus non seruandis in matrimoniis et in aliis.</p>
                    <p>Sacerdotes eciam predicent parochianis suis quod contra doctrinam apostoli non obseruent dies et menses et tempora et annos nec in actibus aliis nec in matrimoniis celebrandis ne timeamus cum apostolo hoc timente de Galathis quod in ipsis sine causa uel inaniter laboremus.</p>
                    <p>Ne aliter matrimonia uel sponsalia contrahantur, precipimus quod sacerdotes subditis suis singulis diebus dominicis firmiter inhibeant, intimantes eis quod qui aliter facere presumpserint ad episcopum mittentur grauiter puniendi.</p>
                </div>
                <div>
                    <head>Capitulum 30</head>
                    <p>De sortilegiis et supersticionibus.</p>
                    <p>Sorciarii autem et sorciarie cum detecti fuerint, maxime autem qui iudeos consulerint super uita uel actibus sorte discutiendis, ad episcopum destinentur pro sue discrecionis arbitrio puniendi.</p>
                    <p>Supersticiosas eciam fontium adoraciones et populorum collecciones apud Cernei et apud fontem uille iuxta Glouerniam et in aliis locis similibus, quoniam ex hoc animabus fidelium multa nouimus pericula prouenisse, per sacerdotes uicinos precipimus prohiberi, et per subtraccionem panis benedicti et aque benedicte coherceant eos qui in hoc decetero nouerint deliquisse.</p>
                </div>
                <div>
                    <head>Capitulum 31</head>
                    <p>De penitencia</p>
                    <p>Quoniam autem omnis etas hominis ab adholescencia procliuis est in malum, accidit eciam ut post hec omnia deorsum uergens humana fragilitas decidat in peccatum.</p>
                    <p>Propter hoc inuenit et concessit nobis miseracio diuina remedium, penitentie uidelicet sacramentum, qua post lapsum resurgimus, qua uetustas per baptismum deleta reuersa repellitur et nouitas perdita restauratur.</p>
                    <p>Hoc igitur sacramentum quanto maioris miseracionis est beneficium, tanto magis est ab omnibus carius amplectendum.</p>
                    <p>Precipimus eciam iuxta nostrorum statuta maiorum ut semel adminus per annum studeat quilibet fidelis omnia peccata distincta et dilucida confessione detegere ne, quod absit, in examinacionis extreme iudicio coram angelis et archangelis durius plectantur.</p>
                    <p>Moneantur tamen fideles per annum pluries confiteri, ut uidelicet saltem in tribus solempnitatibus precipuis, Natiuitatis Domini, Pasche Resurreccionis, et Pentecostes, precedentibus ieiuniis et confessione purgati digne possint suum recipere saluatorem.</p>
                </div>
                <div>
                    <head>Capitulum 32</head>
                    <p>De confessoribus.</p>
                    <p>Uolumus eciam ut ad audiendas clericorum confessiones certi deputentur in singulis decanatibus confessores quos in presenti synodo per ipsos electos uolumus nominari.</p>
                </div>
                <div>
                    <head>Capitulum 33</head>
                    <p>Iniuncciones autem penitenciarum que ex cupiditatis radice procedunt execrantes, ne fiant districtius inhibemus, ne uidelicet sacerdotes missas, tricennalia, annualia per ipsos facienda, uel oblaciones recipiendas preter certa tempora statuta, subditis suis iniungant, ne potius pecuniam quam animarum salutem querere uideantur.</p>
                    <p>Et qui super hoc conuicti fuerint uel confessi, pro superioris arbitrio puniantur. Quod si peccatum iterent, ab episcopatu penitus expellantur uel iuxta eiusdem superioris arbitrium grauius puniantur.</p>
                    <p>Nec aliquis sacerdos qui parochiam regat tricennale recipiat faciendum; quod si recipiat, duplum eius quod receperit operi Wigorntensis ecclesie soluere compellatur.</p>
                    <p>Quod si forte uoluerit aliquis alii confiteri quam proprio sacerdoti, ab eodem modeste petita licencia non negetur, dum tamen sacerdoti per assercionem alicuius sacerdotis discreti constiterit quod ei conscientie sue uulnera patefecit, alioquin pro non confesso teneatur.</p>
                </div>
                <div>
                    <head>Capitulum 34</head>
                    <p>Ut sciant x mandata, vii sacramenta, et vii criminalia.</p>
                    <p>Sciantque sacerdotes ea que exiguntur ad uere confessionis et penitentie</p>
                    <p>sacramentum, et quia obseruacio decalogi est necessaria fidelibus ad salutem, exhortamur in domino sacerdotes et pastores animarum ut sciant decalogum, id est, decem mandata legis mosaice que populo sibi subiecto frequenter predicent et exponant.</p>
                    <p>Sciant quoque que sunt vii criminalia peccata, que populo predicent fugienda.</p>
                    <p>Sciant eciam saltem simpliciter vii ecclesiastica sacramenta.</p>
                    <p>Habeat eciam quilibet eorum fidei saltem simplicem intellectum, secundum quod in psalmo qui dicitur Quicunque uult, et tam in maiori quam in minori symbolo continetur, ut in hiis plebem sibi commissam nouerint informare.</p>
                </div>
                <div>
                    <head>Capitulum 35</head>
                    <p>Ut autem sciant sacerdotes, quorum sunt aliqui simplices, pro quibus delictis sunt penitentie superioribus reseruande.</p>
                    <p>Sciant eciam parochianos suos instruere quomodo debeant confiteri, necnon et eorum consciencias perscrutari, iniunccionum eciam diuersitates, quia non sanat oculum quod sanat calcaneum.</p>
                    <p>Tractatum eciam de confessione fecimus quem scribi ab omnibus precipimus capellanis et eciam obseruari in confessionibus audiendis, quia longum esset ipsum in presenti synodo publicare.</p>
                </div>
                <div>
                    <head>Capitulum 36</head>
                    <p>De extrema unccione.</p>
                    <p>Quia uero, sicut dominus in euangelio testatur, non sanis set male habentibus est opus medico, caroque quibuscunque fulta remediis semper tamen ut mortis debitrix uergit in occasum, concessum est exeuntibus corporalis alleuiacionis remedium et remissio peccatorum que sola datur si forte non expediat egroto corporaliter releuari, sacramentum uidelicet unccionis extreme quod effectum duplicem, Iacobo testante, consequitur in egrotis.</p>
                    <p>Propter quod et hoc sacramentum cum aliis digne decet ministros ecclesie cum ceteris fidelibus uenerari, et ad hoc exequendum sacerdotes promtos ad egrotos accedere horis quibuscunque fuerint accersiti.</p>
                    <p>Sacerdos autem qui se pigrum exhibet in uisitandis infirmis, ex quo quandoque forsitan accidit quod egrotus absque confessione uel dominici corporis et sanguinis percepcione decedat, expers unccionis extreme, perniciosum se non solum inutilem subditis exhibet et tantam eius incuriam per nos nouerit condigna pro uiribus animaduersione plectendam.</p>
                </div>
                <div>
                    <head>Capitulum 37</head>
                    <p>Sunt autem quidam ut audiuimus qui post percepcionem huius sacramenti sanitati pristine restituti nephas reputant uel uxores suas cognoscere uel carnes comedere uel eciam aliqua racione nudis pedibus ambulare.</p>
                    <p>Hunc autem errorem utpote doctrine sane contrarium execramus, et eos monicionibus premissis, quia ferro abscindenda sunt uulnera que fomenta non capiunt, ecclesiastica cohercione si necesse fuerit precipimus per sacerdotes eorum ab hiis erroribus reuocari.</p>
                </div>
                <div>
                    <head>Capitulum 38</head>
                    <p>Quidam eciam in tantum abhorrent hoc percipere sacramentum quod hoc sibi vix in solo mortis articulo sustinent exhiberi, propter quod forsan accidit quod eius expertes ab hac luce plurimi subtrahuntur.</p>
                    <p>Contra hunc igitur errorem cum aliis eos per sacerdotes suos et predicatores alios crebris exhortacionibus precipimus premuniri.</p>
                </div>
                <div>
                    <head>Capitulum 39</head>
                    <p>De ordine.</p>
                    <p>Cum autem eciam sacramenta legis antique, que tamen sacramenta proprie non dicuntur, non per quoslibet set per leuitas et leuitici generis homines tractabantur, multo magis sacramenta noue legis, que non solum sicut figurant illa set faciunt quod figurant, non decebat per quoscunque tractari; propter quod necessarium fuit ordinari ordinis sacramentum, ut ordinati supradictum ordinent testamentum.</p>
                    <p>Qui quidem dominico gregi prepositi sunt, sicut et ordine precellunt conuersacione sancta debent ceteris preminere. Cupientes igitur ministros sacramentorum nostri temporis ab omnibus spurcitiis esse alienos, eius exemplo de quo legitur in Malachia quod sedebit conflans et emundans argentum et purgabit filios Leui, circa mores eorum et officia prohibenda duximus et statuenda que distinctis capitulis inferius subscribuntur.</p>
                </div>
                <div>
                    <head>Capitulum 40</head>
                    <p>De superbia</p>
                    <p>Ne igitur clerici de superbia sint notabiles precipimus ut iuxta statuta concilii pannis cericis aut uiridibus aut rubeis non utantur, nec frenis aut sellis aut calcaribus aut faleris aliis aureis aut deauratis nec comam nutriant set decenter et circulariter tondeantur, coronam habentes decentis amplitudinis secundum quod exegerit ordo quo fuerint insigniti.</p>
                    <p>Capas eciam deferant clausas sacerdotes et personatum habentes ubique, nec utantur decetero heregaldis ceteri curam animarum habentes, maxime in ecclesia et coram prelatis suis et in conuentibus clericorum et ubique in parochiis suis, secundum quod in concilio London noscitur constitutum.</p>
                    <p>Quod si secus actum fuerit, tam ipsi quam archidiaconi qui desides fuerint in hac parte correctores se nouerint pecunialiter ad pios usus per episcopum puniendos, beneficiatis scilicet in decima parte prouentuum reddituum suorum fabrice Wigorniensis ecclesie tribuenda irrefragabiliter per episcopum puniendis.</p>
                    <p>Clerici uero non beneficiati qui reprehensibiles fuerint in tonsura nec ad superiores ordines nec ad beneficium admittantur, quousque per tantum tempus tonsuram gesserint competentem quod uideantur preteriti temporis scandalum redemisse.</p>
                </div>
                <div>
                    <head>Capitulum 41</head>
                    <p>De inuidia.</p>
                    <p>Quoniam autem ossa ecclesie debent esse clerici, in quibus robur eius esse debet, que dum confringuntur, iuxta psalmistam, exprobant inimici, ossium autem putredo sit inuidia, ipsam ab ipsis cupimus relegari, ut aliorum bonis et profectibus non inuidere set congratulates potius studeant congaudere.</p>
                </div>
                <div>
                    <head>Capitulum 42</head>
                    <p>De ira.</p>
                    <p>Ut autem exhibeant et ostendant se ueros scolares et discipulos Iesu Christi dicentis, discite a me quia mitis sum et humilis corde, sit in ipsis ordinata tranquillitas animorum, ut in se ipsis compositi sint eciam aliis mansueti, nec decimas a subditis nec alia que debentur eisdem per iram, que iusticiam dei non operatur, aut turbulenciam exigentes, aut errores eorum iusto districtius corrigentes.</p>
                    <p>Nec tamen prohibemus quin illos quos dei timor a malo non reuocat, ecclesiastice cherceat seueritas discipline.</p>
                </div>
                <div>
                    <head>Capitulum 43</head>
                    <p>Nec arma portent clerici, cum hoc clericalem non deceat honestatem, nisi forsan arma defensionis cum hoc necessitas exegerit euidenter.</p>
                    <p>Inuasores autem proprii iuris aut alieni manu armata durissime superioris arbitrio decreuimus puniendos; per iudicem enim sua uel sibi debita, siue ius siue possessionem, iustum est quemlibet adipisci.</p>
                    <p>Unde que super hoc statuta sunt firmiter uolumus obseruari.</p>
                    <p>Quoniam autem post primorum lapsum parentum posteritas eorum pro magna parte decidit in furorem, cuius equidem furoris hec sunt signa: quod os aliena loquitur quasi nichil de patria, quod preciosa sua, propriam uidelicet animam, vili uenundat precio studioseque querit unde se perimat, densum contra se lutum turpiter congregando, uinciuit et constrinxit eum dei sapiencia uinculis mandatorum.</p>
                </div>
                <div>
                    <head>Capitulum 44</head>
                    <p>De accidia.</p>
                    <p>Ut autem iuxta concilium sapientis non accidiantur in eis, quos quasi uigiles oportet alios deuenienti gladio premunire precipimus ut discurrentes festinanter suscitent amicos, hoc est, sibi subditos, pro quibus apud districtum iudicem spoponderunt, solem ad benediccionem in diuinis preuenientes obsequiis, in uisitandis infirmis impigri, sicut dictum est, horis quibuscunque fuerint euocati. Quod si torpendo uel dormiendo neglexerint, graui se peruigiles nouerint ulcione plectendos, ut accidie uitium in eis penitus relegetur.</p>
                </div>
                <div>
                    <head>Capitulum 45</head>
                    <p>De auaricia.</p>
                    <p>Quoniam autem horrendum est ipsos idolatras esse quos in fide decet et oportet alios informare, illud execrabile uitium, auariciam uidelicet quod idolorum seruitus nuncupatur, omnes in se clerici studeant extirpare et exemplo maiorum minores studeant declinare.</p>
                    <p>Quia igitur non filii patribus set patres filiis tesaurizant, precipimus archidiaconis quod a subditis nichil pecunie per iniuriam extorquere presumant et in uisitacionibus faciendis statuta conciliorum Lateranensis et Oxoniensis et Londoniensis uigilanter obseruent, in suis uidelicet officiis exercendis, et statutum eueccionum numerum non excedant.</p>
                    <p>Nichil eciam exigant uel recipiant pro crismate uel oleo tribuendo.</p>
                </div>
                <div>
                    <head>Capitulum 46</head>
                    <p>Litigantibus coram ipsis liceat a lite per concordiam inpune recedere, dum tamen lis sit talis in qua composicio uel transaccio sit permissa, nec subditos suos excommunicent nisi trina et canonica monicione premissa.</p>
                </div>
                <div>
                    <head>Capitulum 47</head>
                    <p>Decani eciam pro missionibus clericorum in possessionem ecclesiarum in quibus fuerint per episcopum instituti omnino nichil recipere uel extorquere presumant.</p>
                    <p>Nec archidiaconi nec eorum ministri, officiales uidelicet aut decani, uel eciam sacerdotes in parochiis suis pecuniam recipiant pro criminibus celandis et omnino supprimendis uel remissius puniendis.</p>
                    <p>Quod si decani uel sacerdotes fecerint ab officiis amoti grauius puniantur. Archidiaconi uero et rectores ecclesiarum et uicarii perpetui relinquantur episcopo puniendi.</p>
                </div>
                <div>
                    <head>Capitulum 48</head>
                    <p>Apparitores eciam decanorum si crimina celauerint per officialem episcopi grauiter puniantur.</p>
                </div>
                <div>
                    <head>Capitulum 49</head>
                    <p>Uolumus eciam quod apparitores communiter per officialem nostrum et archidiaconum eligantur, quoniam apparitorem fidelem oportet esse, cuius testimonio creditur sicut duobus testibus in citacionibus factis iudici nunciandis.</p>
                </div>
                <div>
                    <head>Capitulum 50</head>
                    <p>Precipimus eciam sacerdotibus, sicut predictum est, ne missas a se faciendas uel oblaciones a se recipiendas iniungant, nec in eadem missa plura cantent officia, quod et sapit et sonat auaritie uitium manifeste.</p>
                    <p>Nec eciam plures missas unus sacerdos celebret eadem die nisi uel die Natalis Domini uel die Pasce cum hoc propter tenuitatem ecclesie paucitas exegerit sacerdotum, uel cum cum corpus presens fuerit tumulandum, uel urgens alia necessitas id postulet euidenter.</p>
                    <p>Hoc autem intelligimus faciendum in ecclesiis quarum non habundauerint facultates.</p>
                    <p>In aliis enim ecclesiis que opulente fuerint et parochias habentes diffusas plures precipimus constitui sacerdotes et clericos, utpote diaconos et subdiaconos, secundum ecclesie facultates, et super hoc per archidiaconos et officiales nostros, nisi forte hoc rectores ecclesiarum celerius exequantur, uolumus et precipimus ecclesiis prouideri.</p>
                </div>
                <div>
                    <head>Capitulum 51</head>
                    <p>Accidit enim ex hoc quiddam quod merito reprobamus, quod diaconi scilicet quandoque audiunt confessiones et alia tractant sacramenta que solis sacerdotibus sunt commissa, quod ne decetero fiat districtius inhibemus.</p>
                </div>
                <div>
                    <head>Capitulum 52</head>
                    <p>Sacerdotes et eciam clerici ministrantes in ecclesia non exiliter ut hactenus set sufficienter per eos quorum interest de bonis ecclesie sustententur, moderanda per episcopum uel eius officialem sustentacione si necesse fuerit, habita racione facultatum ecclesiarum et idoneitatis ministrantium in eisdem.</p>
                </div>
                <div>
                    <head>Capitulum 53</head>
                    <p>In ecclesiis autem que uicine sunt scolis ciuitatis uel castrorum, aque benedicte ferende solis scolaribus tribuantur.</p>
                </div>
                <div>
                    <head>Capitulum 54</head>
                    <p>Quoniam autem, iuxta querelam prophete, dispersi sunt lapides sanctuarii in capite omnium platearum, clerici uidelicet per turpes questus et mercimonia in capite omnium uicorum, negociaciones omnimodas clericis inhibemus, quia, secundum apostolum, nemo deo militans negotiis se debet secularibus implicare. Et quoniam turpius hoc uitium committitur a religiosis et non sine scandalo plurimorum, hoc ipsis districtius decreuimus inhibendum.</p>
                </div>
                <div>
                    <head>Capitulum 55</head>
                    <p>De usura.</p>
                    <p>Hinc autem consequens est quod crimen fugiant usurarum quod, ut audiuimus et dolentes referimus, sacerdotes eciam circa mutuum et empciones bladi crescentis in terra, in totius cleri dedecus suarumque preiudicium animarum, committere non uerentur, uendentes tempus quod dominus cunctis uoluit esse commune, vilius ementes et carius uendentes pro dilacione temporis non uenalis, que ne de cetero fiant totis uiribus inhibemus.</p>
                </div>
                <div>
                    <head>Capitulum 56</head>
                    <p>Sacerdotibus eciam districtius duximus iniungendum ne uel pro benediccione nubentium uel pro sepultura mortuorum uel penitencia uel aliquibus omnino sacramentis aliquid exigant a subditis uel extorquere presumant; pias tamen consuetudines fidelium quas sponte seruare uoluerint nolumus inpediri. Audiuimus eciam quiddam quod merito credimus reprobandum, quod sacerdotes parochianos cum communicant offerre compellunt, propter quod simul communicant et offerunt, per quod uenalis exponi uidetur corporis et sanguinis Christi hostia preciosa, quod quam execrabile sit nullus ambigit sane mentis.</p>
                    <p>Hoc ergo horrendum auaritie uitium interdicimus et execramus.</p>
                </div>
                <div>
                    <head>Capitulum 57</head>
                    <p>Cum autem non deceat clericos de propriis actibus laicis reddere racionem, firmiter inhibemus ne balliuas accipiant per quas ad reddenda raciocinia laicis obligentur, nec causas sanguinis tractent nec tractandis intersint nec de execucione litteras scribere uel dictare presumant.</p>
                </div>
                <div>
                    <head>Capitulum 58</head>
                    <p>Prohibemus eciam ne ecclesie dentur ad firmam sine nostra licencia speciali, nec ultra terminum in Londoniensi concilio constitutum, causis propter quas hoc fieri debeat per nos approbandis uel reprobandis secundum quod uiderimus expedire.</p>
                </div>
                <div>
                    <head>Capitulum 59</head>
                    <p>Quoniam autem auarum est in usus prophanos conuertere que diuinis sunt obsequiis deputata, prohibemus ne redditus possessionum ad ecclesie luminaria dati in usus alios conuertantur.</p>
                </div>
                <div>
                    <head>Capitulum 60</head>
                    <p>Quoniam autem ut audiuimus non solum clericos seculares set religiosos et regulares auaritie pestis inuasit ut tanquam negociatores precipui negotiis se secularibus inmisceant inpudenter utpote mercimoniis et firmis eciam maneriorum uel aliarum possessionum ab abbate suo uel priore uel eciam ab aliis receptis, nos tanquam horrendum in eis hoc uitium execrantes et zelo religionis et studio iustitie prosequentes, districtius inhibemus ne talia de cetero per religiosos aliquos aliquatenus attemptentur.</p>
                </div>
                <div>
                    <head>Capitulum 61</head>
                    <p>De hospitalitate.</p>
                    <p>Precipimus eciam ut omnes clerici et maxime religiosi sectentur hospitalitatem per quam quidem placuerint angelis hospicio receptis, et sint hospitales pro suarum uiribus facultatum, et hoc sine murmuracione, iuxta doctrinam beati Petri, quia testante scriptura, dulce uerbum melius est quam datum. Illos autem hospicio potissime recipiant, quibus siue receptis siue repulsis, nichil se sperat uel timet recipiens uel repellens ab homine retribucionis uel molestie recepturum.</p>
                </div>
                <div>
                    <head>Capitulum 62</head>
                    <p>De gula.</p>
                    <p>Quia uero per gulam mors nostra sumpsit exordium et tota est Ade posteritas necessitati mortis addicta, maxime clericos a crapula et ebrietate decet totis uiribus abstinere.</p>
                    <p>Unde prohibemus ne compotacionibus que uocantur scotales uel aliis inhonestis presumant aliquatenus interesse, nec tabernas exerceant.</p>
                    <p>Ut eciam a talibus subditos suos arceant diligenciam adhibentes, predictas scotales et alias potantium congregaciones ex parte dei et nostra firmiter inhibeant, sicque se habeant et subditos suos se habere doceant ut qui fuerant per inmoderanciam sauciati medicinalis parsimonie studio reformentur.</p>
                    <p>Quod si transgressi fuerint sacerdotes, ab officio suspendantur.</p>
                </div>
                <div>
                    <head>Capitulum 63</head>
                    <p>De luxuria.</p>
                    <p>Circa luxuriam autem et incontinenciam clericorum quos a se tante spurcitie cupimus uitium relegare, nichil nouum duximus statuendum, set uolentes pro uiribus super hoc conciliorum statuta seruare precipimus archidiaconis et officialibus nostris quod diligenter inquirant an aliqui eorum sint uxorati uel concubinas publice tenuerint in domibus suis uel alibi per mensem post Londoniense concilium promulgatum, ut penam in eodem concilio statutam transgressoribus infligamus.</p>
                </div>
                <div>
                    <head>Capitulum 64</head>
                    <p>Sciantque rectores ecclesiarum et uicarii se grauiter puniendos si scienter ecclesiis suis per luxuriosos faciant deseruire.</p>
                    <p>Ut autem clerici fornicatores tam in concubinis quam in se ipsis grauius puniantur, precipimus ut publicis clericorum concubinis nec panis benedictus nec aqua benedicta nec pacis osculum tribuatur.</p>
                    <p>Sciantque sacerdotes qui secus egerint se grauiter puniendos uel ab officio suspendendos.</p>
                </div>
                <div>
                    <head>Capitulum 65</head>
                    <p>Quia uero turpiter per aliquos distrahitur patrimonium Iesu Christi, qui ecclesias suas et solum illarum edificiis destituta relinqunt et in feodo laico domos edificant in quibus, collocatis ibi forte concubinis eorum, ualeant liberius lasciuire, prohibemus eciam ne in solo laicali domus alique de bonis ecclesie construantur, nec in talibus edificiis aut aliis locis fructus ecclesie colligantur, nisi fortassis hoc exegerit necessitas manifesta; set in solo ecclesie iuxta facultates ipsius rector edificet competenter, ad quod faciendum si necesse fuerit compellatur; nec alicuius ecclesie terra libera laicis ad firmam aliquatenus concedatur, nec eciam fructus ecclesie aliquo modo uendantur antequam colligantur.</p>
                    <p>Quod si forte uiuens non fuerit executus, de bonis eiusdem defuncti per commissarios eius aut archidiaconum effectui mancipetur, dum tamen longo tempore tenuerit beneficium edificiis destitutum.</p>
                    <p>Quod si forte diu talem non tenuerit ecclesiam, aliquid tamen de bonis eius ad hoc racione preuia deputetur, habita racione temporis quo prefuit ecclesie memorate.</p>
                </div>
                <div>
                    <head>Capitulum 66</head>
                    <p>Quia uero multa sunt que clericali honestati conueniunt que longum esset diffuse tractare, que subscripta sunt prohibenda duximus et per archidiaconos diligenter inquiri qualiter se in hiis habeant subditi sui pro quorum salute statuenda duximus et prohibenda subsequenda cum premissis.</p>
                    <p>Prohibemus igitur ne aliqui clericorum sine causa racionabili ecclesias monialium frequentare presumant.</p>
                    <p>Ne aliquis clericus uel laicus in domo sua concubinas clericorum teneat, et ubi sit concubinarum receptacula per archidiaconos uolumus inquiri, ut receptatores grauius puniantur.</p>
                    <p>Nec dictis concubinis in testamentis clericorum, iuxta statuta concilii Oxoniensis, aliquid relinquatur; quod si forte presumptum fuerit irritum habeatur.</p>
                    <p>Ne quis eciam clericus in domo sua teneat mulierem, uel consanguineam suam uel aliam, de qua merito sinistra suspicio ualeat suboriri.</p>
                </div>
                <div>
                    <head>Capitulum 67</head>
                    <p>Quia uero non decet illiteratos et inscios officium sibi pastoris contra salutem propriam usurpare, uolumus nobis denunciari per archidiaconos et officiales nostros qui sunt rectores ecclesiarum uel uicarii qui magnam habent insufficienciam litterature, et an aliquis rector ecclesie uel uicarius non sit in ordine quem commissa sibi cura requirit, cum eos prius preceperimus ordinari. Et quia frequenter precepimus quod rectores ecclesiarum ad ordinem quem commissa sibi requirit cura se facerent promoueri, et nonnulli cum suarum et subditorum suorum animarum periculo fructus sine nostra licencia diu perceperunt extra sacros, licet ad restitucionem omnium fructuum sine nostra consciencia taliter perceptorum tanquam inuasores ex debito teneantur, mitius tamen cum ipsis agere cupientes qui iam per suscepcionem ordinum pro parte uitium huiusmodi redemerunt, partem fructuum suorum secundum nostrum arbitrium piis decreuimus usibus errogandam.</p>
                    <p>Illis autem qui contra constituciones nostras et sancciones canonicas ad sacros ordines actenus ascendere contempserunt, administracionem fructuum exstantium interdicimus et percepcionem eciam futurorum, quousque graciam nostram inuenerint, et saltem ad sacros ordines se fecerint promoueri.</p>
                    <p>Quod si decreto nostro restiterint, teneri eciam uolumus de perceptis.</p>
                </div>
                <div>
                    <head>Capitulum 68</head>
                    <p>Queratur eciam an in omnibus ecclesiis canon misse sit rite correctus.</p>
                </div>
                <div>
                    <head>Capitulum 69</head>
                    <p>Prohibemus eciam clericis ne intersint ludis inhonestis uel correis, uel ludant ad aleas uel taxillos, nec sustineant ludos fieri de rege et regina nec arietes leuari nec palestras publicas fieri nec gildales inhonestas, et precipue mercatorum et peregrinorum, quas omnino fieri prohibemus, per que multa pericula nouimus prouenisse.</p>
                </div>
                <div>
                    <head>Capitulum 70</head>
                    <p>Uicarii autem in ecclesiis suis omnino resideant, omni occasione cessante. Rectores autem sine licencia episcopi nullatenus se absentent qui, si absentes fuerint, ad residendum compellantur auctoritate domini pape et nostra.</p>
                    <p>Si se absentauerint rectores sine licencia nostra, quartam partem fructuum eisdem decernimus subtrahendam et pauperibus parochianis ac aliis piis usibus per illos quos ad hoc deputauerimus errogandam.</p>
                    <p>Et ut tam rectores quam uicarii residentes testimonium habeant honestatis, uolumus quod capellanos parochiales decetero secum teneant in hospicio et in mensa ut ipsis per hoc peccandi et maliuolis subtrahatur occasio detrahendi.</p>
                </div>
                <div>
                    <head>Capitulum 71</head>
                    <p>Statuimus quod decetero per archidiaconos uel decanos ecclesie propter delictum rectorum uel uicariorum a diuinis officiis nullatenus suspendantur, dum tamen per bona sua uel personas coherceri poterunt competenter.</p>
                </div>
                <div>
                    <head>Capitulum 72</head>
                    <p>Prohibemus eciam ne aliquis sacerdos in capellis magnatum quantumcunque sint libere diuina celebrare presumat, nisi nobis sit presentatus et admissus, nec ipse confessiones dictorum magnatum audiat aut familie eorundem sine nostra licencia speciali; quod si qui fortassis exemptos se dicant a iurisdiccione nostra priuilegium exempcionis sue quo se tueantur nobis exhibeant incuntanter.</p>
                </div>
                <div>
                    <head>Capitulum 73</head>
                    <p>Statuimus eciam ut qui pecunia corrupti falsum deposuerunt testimonium, eciam et subornatores et corruptores, presertim in causis matrimonialibus uel ubi ad exheredacionem alicuius agitur, a perhibendo testimonio tanquam infames necnon et a ceteris actibus legitimis ecclesiasticis repellantur.</p>
                </div>
                <div>
                    <head>Capitulum 74</head>
                    <p>Precipimus eciam quod uiri religiosi uicarios presentent ad ecclesias quas habent in proprios usus, in quibus nondum sunt uicarii constituti.</p>
                    <p>Prouentus uero uicariarum que minus sufficientes debent merito reputari, per ipsos quorum interest infra duos menses irrefragabiliter augeantur.</p>
                    <p>Quod si forte neglexerint, defectum eorum per officialem nostrum et archidiaconum loci uolumus in hac parte suppleri, et religiosos ad consensum per eorundem beneficiorum subtraccionem decreuimus compellendos.</p>
                </div>
                <div>
                    <head>Capitulum 75</head>
                    <p>Precipimus eciam clericis beneficiatis et sacerdotibus ne sint aduocati in causis, nisi forte pro se uel pro ecclesiis suis uel dominis suis uel pro miserabilibus personis, nec eciam ad postulandum aliquis admittatur qui domicilio uel origine nostre fuerit iurisdiccionis nisi litteras nostras testimoniales exhibuerit, quod secundum constitucionem domini legati prestiterit iuramentum quod in causis quarum patronus extiterit patrocinium fidele prestabit, non ad differendam uel ad auferendam alterius partis iusticiam, set ad causam clientuli sui legibus defendendam et racionibus intendendam.</p>
                </div>
                <div>
                    <head>Capitulum 76</head>
                    <p>Statuimus ut nulle garbe de blado decimando alicui pro seruicio uel aliquo alio modo dentur, antequam decimentur; uel si date fuerint, sub interminacione anathematis precipimus computari.</p>
                    <p>Ut de negociacione uel artificio ecclesie illius parochie in qua quis domicilium habet decimas det, licet in alia parochia negotietur uel artificio utatur, nisi mansionem diutinam in parochia fecerit aliena; tunc enim ibi lucrum suum pro rata temporis decimabit.</p>
                </div>
                <div>
                    <head>Capitulum 77</head>
                    <p>Ne decimarum confusio prouenientium de lana et agnis et caseis ecclesiarum rectoribus amodo contencionis occasionem generet, statuimus quod in quacunque parochia ubi per totum annum fuerit ouile ouium, licet oues parochie uicine limites transeant ad pascua querenda, illi ecclesie in cuius parochia cubauerint decime tribuantur.</p>
                    <p>Quod si continue cubant in una parochia et continue pascant in alia, inter ecclesias decima diuidatur.</p>
                    <p>Idem eciam quod de ouibus de uaccis duximus statuendum.</p>
                </div>
                <div>
                    <head>Capitulum 78</head>
                    <p>Ut autem in diocesi nostra uniformis sit prestacio decimarum agnorum et uellerum et ut laicis subtrahatur occasio malignandi, statuimus ut presente rectore ecclesie uel eius ministro fiat decimacio predictorum.</p>
                    <p>Quod si laici ad hoc induci non possunt, ad hoc faciendum per censuram ecclesiasticam compellantur.</p>
                </div>
                <div>
                    <head>Capitulum 79</head>
                    <p>Statuimus eciam ut decime feni integre reddantur uel decima pars prati in loco competenti et sine preiudicio ecclesie assignetur, nisi prius fuerit assignata, seu semel seu bis prata falcentur.</p>
                    <p>Quod si forte dixerint aliqui se pratum quod ecclesia tenet dedisse pro decima, si hoc probare uoluerint audiantur, quo probato, si suffecerit, pro decima teneatur nec amplius exigatur.</p>
                    <p>Si uero non suffecerit, per ipsum qui tenetur quod defuerit suppleatur.</p>
                    <p>Quod si forte non probauerit pratum datum fuisse pro decima, quia pro dote datum fuisse presumitur, decima per eos qui decimare tenentur integre persoluatur.</p>
                </div>
                <div>
                    <head>Capitulum 80</head>
                    <p>Concedimus eciam rectoribus ecclesiarum quod monicione premissa tribus diebus dominicis per censuram ecclesiasticam coherceant detentores decimarum.</p>
                </div>
                <div>
                    <head>Capitulum 81</head>
                    <p>Precipimus eciam quod uiri religiosi necnon et alii qui contra ius commune decimas possident separatas infra terminum a nobis iam quibusdam statutum uel ab officiali nostro statuendum titulum possessionis ostendant.</p>
                </div>
                <div>
                    <head>Capitulum 82</head>
                    <p>De testamentis faciendis.</p>
                    <p>Quia uero testamentorum execucio per executores seu per commissarios rarius quam deceret debitum sortitur effectum, tum per fraudem executorum tum per negligenciam eorundem, uolentes super hoc decedentibus prouidere, statuimus et precipimus ut testamenta quorum execucionem in se commissarii susceperint celeriter exequantur.</p>
                    <p>Et ut hoc liberius et promptius fiat, uolumus ut per uisum episcopi uel eius quem ad hoc duxerit deputandum, dum in eius execucione laborant moderatas sibi sumant expensas de bonis defuncti cuius multe fuerint facultates, pauperibus uero gratis execucionis officium gratanter impendant.</p>
                    <p>Quod si forte fraudulenti reperti fuerint aut negligentes, per episcopum aut eius officialem de consilio proximorum defuncti uel omnibus uel illi qui super hoc reprehensibiles fuerint alius aut alii subrogentur.</p>
                </div>
                <div>
                    <head>Capitulum 83</head>
                    <p>Inhibemus eciam executoribus antedictis ne de bonis defuncti aliquid recipiant empcionis titulo uel donacionis uel per se uel per alios nisi fortassis aliquid eis fuerit legatum a dicto defuncto dum adhuc uiueret aut donatum.</p>
                </div>
                <div>
                    <head>Capitulum 84</head>
                    <p>Ubi autem testator tanta paupertate laborat quod non possit ecclesia legatum percipere consuetum quin uxor eius et liberi si qui fuerint relinquantur inopes et mendici, uolumus et precipimus quod tantum et non amplius habeat ecclesia pro legato quod, deducto eo quod domino debetur et funeris expensis et aliis debitis persolutis, due partes bonorum que superfuerint antedictis uxori et liberis relinquantur.</p>
                    <p>Si autem sine liberis decesserit, uxori dictorum bonorum medietas relinquatur. Idem eciam statuimus cum in paupertate consimili uxor premoritur uiro suo circa uirum et liberos obseruandum.</p>
                </div>
                <div>
                    <head>Capitulum 85</head>
                    <p>Quod autem pie recordacionis predecessor noster circa fructus statuit a clericis in terra seminatos ab ipsis percipiendos quacunque hora anni decesserint, et circa decimas autumpni sequentis percipiendas ab eis si testati post Annunciacionem beate uirginis debitum carnis persoluissent ratum habentes, de hiis qui seu ante seu post dictum terminum decesserint intestati sic duximus ordinandum, ut de decimis et omnibus bonis eorum que tempore mortis inuenta fuerint, disponat episcopus secundum quod uiderit expedire, conuertens ea scilicet in solucionem debitorum defuncti si que fuerint et in alios usus pios secundum quod pie decreuerit faciendum.</p>
                    <p>Successor defuncti rectoris si ante tempus messium fuerit institutus tam fructus terre dominice quam eciam decimarum integre percipiat nisi fortassis episcopus, si defunctus fuerit ere alieno grauatus, ad eius exoneracionem uel ad alios pios usus pro defuncto moderatum aliquid duxerit retinendum.</p>
                    <p>Fenum autem prati de dominico ecclesie successori defuncti statuimus tribuendum, decime uero feni iure aliorum fructuum censeantur.</p>
                    <p>Si rector ecclesie, perceptis uel percipiendis ab eo fructibus autumpni, decesserit qui pensionem aliquam religiosis uel aliis personis soluere teneatur, de bonis eius dicta pensio persoluatur.</p>
                    <p>Et si forte prouentus ecclesie quos ipse perceperit non sufficiant ad seruitium ecclesie et onera episcopalia et archidiaconalia sustinenda usque ad Annunciacionem beate uirginis, per commissarios de bonis defuncti quod defuerit supleatur.</p>
                </div>
                <div>
                    <head>Capitulum 86</head>
                    <p>Terre autem ecclesiarum uacantium inculte non iaceant, set per loci decanum excolantur, ab eo qui fructus receperit sumptis refundendis, uel pro parte fructuum tradantur aliis excolende.</p>
                    <p>Decani qui super hoc negligentes extiterint puniantur.</p>
                </div>
                <div>
                    <head>Capitulum 87</head>
                    <p>Si autem laicus homo liber intestatus decesserit, dominus eius</p>
                    <p>et ecclesia cuius parochianus extiterat habeant quod ex testamento si fieret eis fuerit tribuendum.</p>
                    <p>Quod autem de bonis superfuerit in solucionem debitorum defuncti si que fuerint et stipendia seruientum et alios usus pios per uisum domini defuncti et ipsum quem episcopus ad hoc deputauerit errogetur.	.</p>
                </div>
                <div>
                    <head>Capitulum 88</head>
                    <p>Precipimus eciam quod omnes sacerdotes ordinacionis aliene et qui locum mutauerint, qui in diocesi nostra ad parochias custodiendas uel ad celebranda diuina fuerint admittendi, citra initium Septembris singulis annis archidiacono uel officiali nostro per ipsos quorum interest presententur, et per ipsum pensatis eorum meritis approbentur, uel si iustum fuerit reprobentur.</p>
                    <p>Quod autem predecessor noster statuit de festis celebrandis et obseruandis ne fiant in eis opera seruilia, precipimus ab omnibus uniformiter obseruari nisi forte aliquid specialiter fiat pro ueneracione sanctorum in quorum honore uel ecclesie uel altaria consecrantur.</p>
                    <p>Dictis autem solempnitatibus festum beati Nicholai duximus adiungendum. Festa autem Eadmundi confessoris, [1] sanctorum Dominici et Francisci in ecclesiis cum nouem leccionibus uolumus celebrari.</p>
                    <p>Nolumus tamen per hoc opera laicorum fidelium inpediri.</p>
                    <p>Quod eciam statuit in coreis et in cantilenis secularibus et luctis et aliis turpibus et fatuis declinandis, in uigiliis que fiunt circa corpora mortuorum, precipimus inuiolabiliter obseruari, nec ad dictas uigilias aliqui ueniant nisi causa deuocionis et qui ab huiusmodi malis se uoluerint abstinere.</p>
                </div>
                <div>
                    <head>Capitulum 91</head>
                    <p>Prohibemus eciam sub interminacione anathematis ne mulieres christiane nutriant pueros iudeorum, nec habeant iudei famulas Christianas in eorum hospitiis pernoctantes.</p>
                    <p>Prohibemus eciam ne christiani recipiant pecuniam iudeorum quasi res proprias, ut magis saluo custodiantur, in ecclesiis deponendas.</p>
                    <p>Quia uero parum refert an quis per se uel per alium in crimen incidat usurarum, prohibemus eciam ne quis christianus iudeo pecuniam committat, ut eam iudeus simulate suo nomine proprio mutuet ad usuram.</p>
                    <p>In aliis autem statuta conciliorum circa iudeos uolumus et precipimus firmiter obseruari.</p>
                </div>
                <div>
                    <head>Capitulum 92</head>
                    <p>Que autem circa uiros religiosos statuenda decreuimus in eorum proponimus capitulis publicare.</p>
                </div>
                <div>
                    <head>Capitulum 93</head>
                    <p>Item, post festum Sancte Trinitatis fiant minores cerei de cereo pascali, qui cedant in usus altarium et pauperum.</p>
                </div>
                <div>
                    <head>Capitulum 94</head>
                    <p>Has igitur nostras constituciones in singulis et omnibus ecclesiis nostre diocesis scribi uolumus et seruari.</p>
                    <p>Uolumusque rectores ecclesiarum et sacerdotes ad ipsas intelligendas et effectui mancipandas pro uiribus insudare.</p>
                    <p>Quod si forte neglexerint, sciant se grauiter puniendos, cum super hoc in synodo uel extra fuerint requisiti, dum tantum temporis lapsum fuerit quo comode quod predictum est potuerint inpleuisse.</p>
                </div>
                <div>
                    <head>Capitulum 95</head>
                    <p>Subscripte correcciones sunt de constitucionibus pie recordacionis domini W. de Cantilupo.</p>
                    <p>Circa correcciones sacerdotum conducticiorum hunc ordinem uolumus obseruari, ut si per inquisicionem uel alio modo quandocunque fuerint de incontinencia diffamati et conuicti, primo peccunialiter puniantur et amoueantur a loco in quo fuerunt diffamati saltem in fine anni, propter infamiam et periculum euitandum, et alio loco ponantur si spes sit de correccione, et caueant sub pena grauiori quod de cetero continebunt.</p>
                    <p>Secunda uice si iidem inueniantur culpabiles, exigatur pena non solum in fine anni set quacunque parte anni inueniatur commissa, et caueant idonee quod continebunt sub pena ammocionis et deieccionis ab episcopatu, et mutent locum ut supra.</p>
                    <p>Si tercio comprehendantur culpabiles, extoto eiciantur, maxime si fuerint assueti peccare, quibus eiectis mutuo sibi significent archidiaconi nomina eiectorum ne ab uno eiecti in archidiaconatum alterius admittantur.</p>
                </div>
                <div>
                    <head>Capitulum 96</head>
                    <p>Item, nullus archidiaconus seu eius officialis admittat capellanum</p>
                    <p>de alterius archidiaconatu uenientem nisi prius constiterit per alium archidiaconum qualiter dictus capellanus fuerit conuersatus seu morigeratus et si sub aliqua pena fuerit obligatus et sub qua forma.</p>
                    <p>Item, rectores uel alii presentantes capellanos qui cauerunt iam in eodem episcopatu uel qui habent necesse cauere sub pena fideiubeant in ipsa presentacione si contingat eam admitti.</p>
                    <p>Item, extranei capellani non admittantur nisi cum litteris testimonialibus a locorum ordinariis in quibus primo celebrauerunt, et pro eisdem caueant presentantes quod honeste se habebunt et uiuent continenter sub pena unius marce.</p>
                    <p>Item, oriundi de alieno episcopatu et a non suis episcopis ordinati nullatenus admittantur nisi prius doceant a suis cum eis fuisse dispensatum.</p>
                    <p>Hoc idem de oriundis de nostro episcopatu et ab alienis episcopis ordinatis similiter obseruetur.</p>
                </div>
                <div>
                    <head>Capitulum 97</head>
                    <p>Item, diligenter examinentur sacerdotes conductitii de litteratura, ad curam animarum maxime presentati, et illi maxime qui in nostro episcopatu conuersati sunt examinentur de sinodalibus constitucionibus et de penitenciali nostro, et si inuenti fuerint harum constitucionum ignari repellantur uel pro negligencia puniantur, et iniungatur eisdem et aliis de nouo admittendis quod habeant et sciant predicta scripta citra Aduentum domini sub pena competenti.</p>
                </div>
                <div>
                    <head>Capitulum 98</head>
                    <p>Nomina siquidem capellanorum ad celebrandum qualitercunque admissorum in scriptura redigantur, et alii qui sunt bone fame per seorsum ponantur, alii uero, correcti scilicet et cauentes, per se, ordinate et distincte, cuius scripture nobis fiet copia citra festum Omnium sanctorum ut sic de uita, moribus, et condicionibus eorum possimus edoceri.</p>
                </div>
                <div>
                    <head>Capitulum 99</head>
                    <p>Ad hec capellani conuicti super incontinencia ad officium suum non admittantur priusquam cum penitenciario nostro consilium habuerint salutare et de hoc fidem fecerint archidiacono uel decano.</p>
                </div>
                <div>
                    <head>Capitulum 100</head>
                    <p>Item, circa rectores incontinentes et uicarios sic procedatur.</p>
                    <p>Primo pecunialiter puniantur secundum facultates eorum et quantitatem delicti, si de alienis parochiis fuerint diffamati.</p>
                    <p>Et caueant sub pena graui quod de cetero continebunt. . . . quas cauciones archidiaconi exigant et nobis easdem infra mensem exhibeant, alioquin tanquam negligentes puniantur.</p>
                    <p>Qui si tercio super incontinenciam conuincantur non per archidiaconum nec per officialem episcopi set per solum episcopum secundum iura et formam suarum obligacionum puniantur.</p>
                    <p>Hoc idem obseruetur in illis qui cum propriis parochianis inueniuntur peccasse uel aliud crimen commisisse quod ad eorum priuacionem merito sufficere debeat, et eorum correccio soli episcopo relinquatur, et in istis casibus maxime ad purgacionem rectores non coram aliquo nisi coram episcopo aliquatenus admittantur.</p>
                </div>
                <div>
                    <head>Capitulum 101</head>
                    <p>Ad hec statuimus ne diebus festiuis et solempnibus carragia fiant seu mercata, et si qui in hoc deliquisse reperiantur et moniti non desistant, ad capitulum euocentur et iidem grauiter puniantur.</p>
                    <p>Hoc idem de mercatis, ludis, placitis in locis sacris ne fiant statuimus obseruandum.</p>
                </div>
                <div>
                    <head>Capitulum 102</head>
                    <p>Uolentes insuper tractatum penitencialem et constituciones nostras ab omnibus sciri et firmiter obseruari, statuimus quod aliqua particula earundem in quolibet capitulo per aliquem capellanum publice legatur.</p>
                    <p>Quando difficultas emerserit in eisdem exponatur, et ubi lector in eodem capitulo dimiserit alius incipiat in sequenti, ita quod nullus lector premuniatur, set capitulo presidens alicui capellano qui elegerit legendas tradat constituciones supradictas.</p>
                    <p>Hoc idem de tractatu penitenciali in capitulis obseruetur. Si qui uero constituciones predictas non habuerint uel ignari forte inueniantur earundem, dimidie marce mulcta pro negligencia puniantur.</p>
                    <p>In Septuagesima canitur et legitur: In principio, id est, Pentateucum Moisi usque ad Pascha domini.</p>
                    <p>Septuagesima captiuitatem Babilonis significat, id est, confusionis in qua nos sumus dum in mundo captiuamur, de qua exeuntes debemus ad Ierusalem redire, id est, ad domum pacis unde nos diabolus captiuauit.</p>
                    <p>Quamuis enim captiuitatis nostre semper memores esse debemus, specialiter in ipsis diebus oportet quibus legimus et cantamus de abieccione nostri Adam de paradiso, et de periculo Ne in diluuio, de Abraham qui exiit de terra sua, et de huiusmodi eorum laboribus.</p>
                    <p>Sicut enim Adam in exordio mundi factus est, sic et in principio anni et ecclesiastici officii de illo cantare et legere proponimus.</p>
                    <p>In Passione domini usque ad Pasca legimus Ieremiam, quoniam ipse redemptoris nostri passionem aperta lamentacione presignauit.</p>
                    <p>Ab octauis Pasce legitur Apocalipsis, id est tribus septimanis, et cantatur in feriis, quoniam sancto Iohanni reuelatum est de morte agni; hoc eciam sancti apostoli predicabant.</p>
                    <p>Postea leguntur epistole canonice usque ad Ascensionem, et cantatur de Psalmis Narrabo et Si oblitus, quia eciam prophetauit Dauid passionem domini, quem predicauerunt apostoli.</p>
                    <p>Ab Ascensione domini usque ad Pentecosten cantatur de festo et leguntur Actus apostolorum.</p>
                    <p>Ab octauis Pentecosten usque ad kalendas Augusti leguntur libri Regum; cantatur: Deus omnium, quoniam sicut Saul et Dauid et alii pro lege sua contra alophilos et Goliam pungnauerunt sic et nos post Pentecosten et postquam recepimus graciam spiritus sancti in baptismo, pungnare debemus contra vicia et demones.</p>
                    <p>Unde et apostolus: Non est nobis colluctacio aduersus carnem et sanguinem, sed aduersus principes et potestates.</p>
                    <p>Kalendis Augusti usque ad kalendas Septembris legitur et cantatur Salomon, id est Sapiencia, cum responsorio: In principio deus.</p>
                    <p>Augustus sextus mensis est et calidus et anni medius.</p>
                    <p>In sexta etate in qua dominus uenit, debemus quidem propter eius presenciam sapienter uiuere, quoniam audita est inter nos sapiencia que ab ore altissimi prodiit, unde et cor concaleat et igne eius exardescat, quoniam deus ignem uenit mittere in terram; uel quia in media etate ubi quisque ab estu uiciorum amplius succenditur nostra debeat tunc succurrere sapiencia, uel tanto sapientius est cauendum quanto plus ualet etatis perfeccio ad resistendum.</p>
                    <p>In Septembris legitur et cantatur de Iob, Tobia, et Esdra, Hester, Iudith.</p>
                    <p>Hii sunt qui omnia aduersa patienter sustinuerunt; sic et nos in septima etate qua mundus finietur aduersa que fient debemus tollerare pro domino patienter. Kalendas Octobris usque ad Nouenbrem leguntur libri Machabeorum et cantatur: Adaperiat.</p>
                    <p>Iste octauus mensis leticiam resurreccionis significat, quia sicut iudei, finitis preliis et templo restituto, in imnis et confessionibus benedicebant dominum, sic et in resurreccionis gloria, destructis diabolis, sancti et iusti gaudebunt in domino.</p>
                    <p>Kalendas Nouembris usque ad Aduentum domini legitur Ezechiel et Daniel et xii prophete cum responsorio: Uidi dominum.</p>
                    <p>Ezechiel enim uidit iiii animalia et iiii euangelistas qui domini natiuitatem, passionem, resurreccionem, ascensionem, et cetera mundum docuerunt.</p>
                    <p>Daniel quoque eum uenturum predixit, dicens: Aspiciebam in uisione noctis, et ecce filius hominis ueniebat.</p>
                    <p>Similiter et alii prophetarum dominum uenturum uel nasciturum predixerunt, et ideo ante Aduentum eius leguntur quia ipse est saluator mundi, quem nasciturum predixerunt de uirgine.</p>
                    <p>Ab Aduentu domini usque ad Natale eius legitur Isaias, quia quanto de domino prophetauit urbanius, tanto natiuitati legitur proximius.</p>
                    <p>Hec sunt festa duplicia in ecclesia Salusbur, uidelicet dies Natalis domini et quatuor sequentes,</p>
                    <p>dies Circumcisionis domini,</p>
                    <p>dies Epiphanie,</p>
                    <p>Purificacio sancte Marie,</p>
                    <p>Annunciacio dominica,</p>
                    <p>dies Pasche cum tribus sequentibus diebus, dominica in albis,</p>
                    <p>Inuencio sancte crucis,</p>
                    <p>dies Ascensionis domini,</p>
                    <p>dies Pentecostes cum tribus sequentibus,</p>
                    <p>festum sancte Trinitatis,</p>
                    <p>festum sancti Iohannis baptiste,</p>
                    <p>festum apostolorum Petri et Pauli,</p>
                    <p>Assumpcio sancte Marie,</p>
                    <p>Natiuitas beate Marie uirginis,</p>
                    <p>festum reliquiarum,</p>
                    <p>festum sancti Michelis,</p>
                    <p>festum Omnium sanctorum,</p>
                    <p>festum sancti Andree.</p>
                    <p>Item, quando chorus regi debeat: omni die dominica, et in omni festo duplici, et in omni festo ix leccionum per totum annum, et a primis uesperis Natalis domini usque ad octauas Epiphanie et in ipsis octauis nisi in uigilia Epiphanie cum extra dominicam contigerit, et per octauas Pasche et Pentecostes, et in quibusdam festis que contingunt in paschali tempore, in hiis uidelicet: in festo sancti Ambrosii, et sancti Marci, et sancti Georgii, et apostolorum Philippi et Iacobi, et in Inuencione sancte crucis, et in festo sancti Iohannis ante portam latinam, et sancti Dunstani, et sancti Aldelmi, et sancti Augustini, et sancti Barnabe apostoli, et per octauas Ascensionis, et in die octauo Petri et Pauli, et per octauas Ascensionis et Natiuitatis beate uirginis Marie.</p>
                    <p>Hec sunt festa ferianda ex toto in episcopatu Wigornie, scilicet dies Natalis domini cum quatuor diebus sequentibus,</p>
                    <p>Circumcisio domini,</p>
                    <p>Epiphania domini,</p>
                    <p>Deposicio sancti Wolstani,</p>
                    <p>Conuersio sancti Pauli,</p>
                    <p>Purificacio beate Marie,</p>
                    <p>Cathedra sancti Petri,</p>
                    <p>sancti Mathie apostoli,</p>
                    <p>Deposicio sancti Osuualdi,</p>
                    <p>Annunciacio dominica,</p>
                    <p>dies Pasche cum duobus diebus,</p>
                    <p>sancti Marci euuangeliste,</p>
                    <p>apostolorum Philippi et Iacobi,</p>
                    <p>Inuencio sancte crucis,</p>
                    <p>Translacio sancti Wlstani,</p>
                    <p>Ascensio domini,</p>
                    <p>dies Pentecostes cum duobus diebus,</p>
                    <p>Natiuitas sancti Iohannis baptiste,</p>
                    <p>apostolorum Petri et Pauli,</p>
                    <p>Translacio sancti Thome archiepiscopi,</p>
                    <p>sancte Marie magdalene,</p>
                    <p>sancti Iacobi apostoli,</p>
                    <p>Ad uincula sancti Petri,</p>
                    <p>sancti Laurentii martiris,</p>
                    <p>Assumpcio sancte Marie,</p>
                    <p>sancti Bartholomei apostoli,</p>
                    <p>Natiuitas beate Marie,</p>
                    <p>Exaltacio sancte crucis,</p>
                    <p>sancti Mathei apostoli,</p>
                    <p>sancti Michelis archangeli,</p>
                    <p>sancti Luce euuangeliste,</p>
                    <p>apostolorum Simonis et Iude,</p>
                    <p>festiuitas Omnium sanctorum,</p>
                    <p>sancti Martini episcopi,</p>
                    <p>sancti Andree apostoli,</p>
                    <p>sancti Nicholai episcopi,</p>
                    <p>sancti Thome apostoli,</p>
                    <p>omnes dies dominici,</p>
                    <p>festum cuiuslibet ecclesie, si fuerit matrix ecclesia per totam parochiam, si capella tantummodo in parochia.</p>
                    <p>Hec sunt ferianda in omnibus preterquam in carucis:</p>
                    <p>sancti Uincentii martiris,</p>
                    <p>sancti Iohannis ante portam latinam, preterquam in carucis,</p>
                    <p>sancti Barnabe apostoli,</p>
                    <p>sancti Leonardi abbatis,</p>
                    <p>sancti Clementis pape et martyris,</p>
                    <p>Translacio sancti Osuualdi episcopi,</p>
                    <p>sancte Katherine uirginis et martiris.</p>
                    <p>Hec sunt ferianda ab operibus mulierum tantum, uidelicet</p>
                    <p>sancte Angnetis uirginis et martyris,</p>
                    <p>sancte Margarete uirginis et martyris,</p>
                    <p>sancte Lucie uirginis,</p>
                    <p>sancte Agathe uirginis et martyris.</p>
                    <p>Festa sanctorum Dominici, Francisci, et Edmundi confessoris in ecclesiis cum nouem leccionibus celebrari uolumus.</p>
                    <p>Nolumus tamen per hec opera fidelium impediri.</p>
                </div>
                <div>
                    <head>Footnotes</head>
                    <p>[1] MS B reads Dictis autem solempnitatibus festa beatorum Nicholai et Edmundi archiepiscopi duximus adiungenda. Festa autem...</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
