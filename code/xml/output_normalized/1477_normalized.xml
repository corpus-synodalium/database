<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Canterbury</title>
                <recordID>1477</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1213-07</origDate>
                <dateNotes/>
                <origPlace>Canterbury</origPlace>
                <diocese>Canterbury</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1477</p>
                <p>Year: 1213</p>
                <p>Month: 7</p>
                <p>Day: None</p>
                <p>Circa: Yes</p>
                <p>DatingNotes: July 1213xJuly 1214</p>
                <p>Place: Canterbury</p>
                <p>Diocese: Canterbury</p>
                <p>Province: Canterbury</p>
                <p>CountryModern: England</p>
                <p>Latitude: 51.275</p>
                <p>Longitude: 1.087</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Stephen Langton</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 23-36</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: Earliest surviving statutes for any English diocese</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Quia non potest ecclesiis dei melius consuli uel consultius prouideri quam si circa rectores et ministros earum ut idonei sint cura diligens habeatur, necessarium duximus hiis qui ad curam nostram specialiter pertinent formam certam statuendo prescribere quam et in se recte uiuendo, si recte fuerint ordinati, et in ecclesia sacramenta diuina rite tractando, et eciam erga populum laudabiliter se gerendo debeant obseruare.</p>
                </div>
                <div>
                    <head>Capitulum 1</head>
                    <p>In primis a ministerio ecclesie et officii sui execucione eos cohibere uolentes prout condecet qui secundum canones ab ordinibus prohibiti nichilominus ordines licet illicite susceperunt, precipimus quod sacerdotes qui se nouerunt seruorum filios et preter dominorum suorum conscienciam ordinatos uel de non legitimo matrimonio natos et absque dispensacione episcoporum suorum promotos uel qui fuerunt aduocati in causa sanguinis uel executores seuorum aliquando in publicis administracionibus uel homicidium perpetrarunt uel bigami fuerunt uel alias corruptarum mariti fuerunt uel qui excommunicati ordines susceperunt uel excommunicati siue suspensi celebrare presumpserunt uel sortilegium exercuerunt maxime demonibus immolando non exequantur sacerdotis officium donec nostrum super hoc fuerit consilium requisitum.</p>
                    <p>Idem dicimus de hiis qui simoniace uel furtiue uel per saltum uel extra legitima tempora ordines susceperunt; idem eciam de hiis qui ab episcopis hereticis, scismaticis, uel nominatim excommunicatis, uel a non suis episcopis sunt ordinati preter suorum demandacionem prelatorum.</p>
                    <p>Idem quoque dicimus de illis qui interuentores fuerunt simoniacarum paccionum et labe illa infecti ordines nichilominus susceperunt.</p>
                </div>
                <div>
                    <head>Capitulum 2</head>
                    <p>De aliis uero qui in suscepcione ordinum non peccarunt, precipiendo statuimus ut sacerdotes et clerici beneficiati uel in sacris ordinibus constituti siue beneficiati sint siue non, qui a vicio luxurie penitus debent esse alieni, omnem libidinem fugiant et continenter ac honeste uiuant prout ad sacrum eorum ministerium noscitur pertinere.</p>
                </div>
                <div>
                    <head>Capitulum 3</head>
                    <p>Nec in domibus propriis uel alienis publice concubinas, unde scandalum oriatur, tenere presumant, set eas a se prorsus expellant et longius faciant amoueri, nisi uelint simul officio et beneficiis suis contra hoc agendo priuari.</p>
                </div>
                <div>
                    <head>Capitulum 4</head>
                    <p>Moneantur quoque concubine ut recedant ab ipsis; que nisi commonite recedant ab eisdem, post trinam commonicionem, quoniam infamant ecclesiam ab ecclesia expellantur; nec admittantur ad ecclesiastica sacramenta set ab actibus legitimis repellantur ut infames.</p>
                </div>
                <div>
                    <head>Capitulum 5</head>
                    <p>Quia igitur continenciam seruare uolentibus non est tutum habitare cum feminis, prohibemus ne sacerdotes uel clerici beneficiati in domibus suis famulas habeant de quibus debeat merito sinistra suspicio oriri.</p>
                </div>
                <div>
                    <head>Capitulum 6</head>
                    <p>Cum autem sacerdos si peccauerit peccare faciat populum domini et ideo debeat ab omni fornicacione et immundicia se continere, maxime a filia sua penitenciali se contineat, sciens quod in detestacione illius peccati dicitur in canone sic peccare penitencialem suam cognoscentem sicut cognoscentem a se baptizatam uel in baptismo susceptam, pro quo peccato secundum canones quindecim annorum debetur penitencia et postmodum detrusio in monasterium.</p>
                </div>
                <div>
                    <head>Capitulum 7</head>
                    <p>Inhibemus eciam ne sacerdotes uel quilibet clerici tabernas frequentent uel publicis potacionibus aut spectaculis aut ubi turpia et inhonesta cantantur intersint, set si ad conuiuia fuerint ab honestis personis inuitati, ibi sicut et ubique sobrie, modeste, et honeste se habeant, et post prandium sobrie et cito recedant.</p>
                    <p>Et si in eisdem quibus intererunt conuiuiis inhonesta uel turpia narrentur uel cantentur, si non possint prohibere, saltem ita se gerant ne uideantur aurem uel animum adhibere.</p>
                </div>
                <div>
                    <head>Capitulum 8</head>
                    <p>Quia uero non solum luxuriam set et superbiam que omnium malorum radix est et a qua omnis perdicio sumpsit initium modis omnibus uitare debent et detestari, statuentes adiungimus ut ipsi sacerdotes et clerici quilibet habitum habeant suo ordini competentem.</p>
                    <p>Non manicas aut sotulares habeant rostratos uel laqueatos, nec sacerdotes capis utantur manicatis, nec ipsi sacerdotes uel clerici comam nutriant, set ordinate, circulariter, et decenter tondeantur, et ita in omnibus se habeant ne de superbie vicio notari possint qui aliis esse debent humilitatis exemplum.</p>
                </div>
                <div>
                    <head>Capitulum 9</head>
                    <p>Uolentes quoque ab eisdem pestem auaritie extirpare, prohibemus ne turpia lucra sectentur et ne aliquam negociacionis speciem audeant excercere.</p>
                </div>
                <div>
                    <head>Capitulum 10</head>
                    <p>Nullus quoque eorum secularem administracionem excerceat ex qua eum oporteat laice persone actus sui reddere racionem.</p>
                    <p>Nec aduocati sint sacerdotes uel clerici in foro seculari nisi uel causas proprias uel causas miserabilium prosequantur personarum.</p>
                </div>
                <div>
                    <head>Capitulum 11</head>
                    <p>Prouideant autem sacerdotes parochias regentes ne uicinis ecclesiis sint dampnosi, recipiendo iniuste parochianos earum.</p>
                    <p>Sint autem secundum redditus suos hospitales et erga pauperes non auari.</p>
                </div>
                <div>
                    <head>Capitulum 12</head>
                    <p>Nullus eciam sacerdos post lapsum, antequam sacerdoti penitens confiteatur, ad altare presumat accedere celebraturus, si copiam habuerit sacerdotis.</p>
                </div>
                <div>
                    <head>Capitulum 13</head>
                    <p>Quilibet autem sacerdos de consensu domini archiepiscopi suum habeat confessorem, et in quolibet capitulo duo sint confessores quibus, a domino archiepiscopo constitutis, eiusdem capituli sacerdotes sua possint peccata confiteri.</p>
                    <p>Si qua uero fuerint dubia que per eos expediri nequeant, uel si quis de sacerdotibus eis ob aliquam causam noluerit peccata sua confiteri, ad principales penitenciarios domini archiepiscopi recurrant.</p>
                    <p>Si uero neutri eorum suum uoluerit reuelare peccatum, ad archiepiscopum ueniat ut uel ei confiteatur uel sibi ab ipso alius assignetur cui uelit et ualeat confiteri.</p>
                </div>
                <div>
                    <head>Capitulum 14</head>
                    <p>Ad hec quia cum mangna reuerencia, deuocione, et mundicia tractanda sunt ecclesiastica sacramenta et maxime sacramentum redempcionis nostre, scilicet corporis et sanguinis domini, statuimus ut presbiteri, circa ea que ad substanciam sacramenti corporis et sanguinis domini pertinent, sint diligentes et intenti, prouisuri quod eucaristia in munda pixide conseruetur, nec ultra vii dies seruentur hostie consecrate, post solutum scilicet interdictum, set septimana qualibet in die dominica innouentur, ita quod post percepcionem consecrate recenter hostie ante sumpcionem sanguinis dominici, reseruate hostie a missam celebrante sumantur.</p>
                    <p>Habeaturque certitudo circa hostiam ipsam consecratam ut non sumatur non consecrata pro consecrata.</p>
                </div>
                <div>
                    <head>Capitulum 15</head>
                    <p>Nec in celebracione misse hostiam consecratam pacem daturus ori suo sacerdos admoueat, quia ante percepcionem eam ore suo tangere non licebit.</p>
                    <p>Si uero de patena sicut quidam faciunt eam sumat, post celebracionem misse tam patenam quam calicem faciat aqua perfundi, uel solum calicem si eam non sumat de patena.</p>
                    <p>Habeatque sacerdos iuxta altare pannum mundissimum alio panno undique circumdatum, et honeste ac decenter coopertum, sicut habetur in quibusdam ecclesiis, quo post suscepcionem sacramenti salutaris digitos cum labiis tergat ablutos.</p>
                </div>
                <div>
                    <head>Capitulum 16</head>
                    <p>Si uero sacerdos necesse habeat aliquando bis in una die celebrare, quod nisi die Natiuitatis et Resureccionis dominice uel quando corpus aliquod est in ecclesia tumulandum uel alia euidens necessitas urgeat fieri prohibemus, post primam celebracionem et sanguinis suscepcionem nichil infundatur calici quod a celebrante sumatur, set tantum post celebracionem subsequentem.</p>
                    <p>Post primam uero celebracionem diligentissime absorbeantur stille de calice, et quod fuerit digitis in calice superfusum reseruetur in uase mundo ad id specialiter deputato, et post secunde misse celebracionem sumatur, nisi forte in prima celebracione assit diaconus uel alius minister honestus qui loturam illam sumere possit absque conscientie sue lesione.</p>
                    <p>In sacramento autem sanguinis dominici maior pars uini et modicum aque ponatur.</p>
                </div>
                <div>
                    <head>Capitulum 17</head>
                    <p>Hiis adicimus ut cum ad egrum fuerit eu caristia deferenda, habeat sacerdos aliam pixidem mundam et honestam in qua bursa sit linea, mundissima et honesta, et in ea deferat corpus dominicum ad egrotos lintheo mundo superposito et lucerna precedente, nisi eger ualde remotus fuerit, et cruce similiter si fieri potest, nisi crux forte fuerit apud egrum, precedente quoque tintinnabulo post solucionem interdicti, ad cuius sonitum excitetur deuocio audientium.</p>
                    <p>Habeatque sacerdos semper secum orarium quando cum eucaristia, sicut diximus, uadit ad egrum; et si eger remotus non fuerit, in superpellicio ad ipsum decenter accedat.</p>
                    <p>Habeatque uas argenteum uel stangneum ad hoc specialiter deputatum, quod semper secum ad egrum uadens deferat, ut in eo egro dare ualeat post sumptam ab eo eucaristiam suorum loturam digitorum.</p>
                </div>
                <div>
                    <head>Capitulum 18</head>
                    <p>Ad hec precipimus ut quelibet ecclesia habeat calicem argenteum cum aliis uasis decentibus et honestis, sindonem mundam et candidam amplitudinis congruentis, lintheamina et alia ornamenta que ad altaris officium spectant honesta, libros ad psallendum et legendum idoneos et sacerdotalia uestimenta sufficiencia pariter et honesta, et qui ministrant sacerdoti in altari superpelliciis induantur.</p>
                </div>
                <div>
                    <head>Capitulum 19</head>
                    <p>Precipimus autem quod omnes habeant canonem misse secundum consuetudinem ecclesie Cantuariensis correctum, et ut uerba canonis in missa rotunde dicantur et distincte.</p>
                    <p>Similiter et omnes hore et omnia officia aperte et distincte dicantur, ita quod ex festinacione nimia non precidantur uel sincopentur.</p>
                    <p>Quod si obseruatum non fuerit, sacerdotes hoc non obseruantes usque ad condignam satisfaccionem suspendantur.</p>
                </div>
                <div>
                    <head>Capitulum 20</head>
                    <p>Ad hec prohibemus ne calices ecclesiarum uel uasa altaris seu uestes uel libri ecclesiastici uel eciam tenementa ecclesiastica uendantur uel pingnori obligentur uel aliquo modo alienentur ab ecclesiis nisi in casibus concessis et de consciencia archiepiscopi, forma canonica obseruata.</p>
                    <p>Si uero secus actum fuerit, irritetur.</p>
                </div>
                <div>
                    <head>Capitulum 21</head>
                    <p>Ecclesie eciam uel altaria citra conscienciam domini archiepiscopi uel officialis sui ad firmam alicui non tradantur.</p>
                    <p>Nec laici eas uel quascumque decimas ad firmam aliquatenus teneant.</p>
                </div>
                <div>
                    <head>Capitulum 22</head>
                    <p>Statuimus eciam ut pensiones ecclesiarum ueteres sine assensu nostro non augeantur nec noue inponantur eisdem.</p>
                    <p>Si qui uero contra hoc statutum egerint, pensiones in priorem statum auctoritate nostra nouerint reducendas, et se propter hoc nichilominus pena canonica puniendos.</p>
                </div>
                <div>
                    <head>Capitulum 23</head>
                    <p>Ad hec prohibemus districtius ne sacerdotes ingnoti, de quorum ordinacione non constat, ad diuinorum celebracionem deseruiendo ecclesiis admittantur, nisi de licencia nostra, cum per litteras testimoniales uel testimonium bonorum uirorum nobis de eorum ordinacione fuerit sufficienter fides facta.</p>
                </div>
                <div>
                    <head>Capitulum 24</head>
                    <p>Moneantur autem rectores ecclesiarum ne capellanos suos annuales sine causa racionabili studeant amouere.</p>
                </div>
                <div>
                    <head>Capitulum 25</head>
                    <p>Similiter prohibemus ne excommunicatum aliquem uel interdictum uel alienum parochianum laicum in preiudicium proprii sacerdotis uel ad sepulturam uel ad communionem eucaristie scienter aliquis sacerdos admittat, et precipue in solempnitate Pascali.</p>
                </div>
                <div>
                    <head>Capitulum 26</head>
                    <p>Prohibemus eciam ne pro annualibus uel tricennalibus uel septennalibus missarum faciendis laici uel clerici dare aliquid uel legare in testamento cogantur; et ne super hiis aliqua paccio uel exaccio uera uel sub aliqua specie palliata a sacerdotibus uel aliis mediatoribus fiat; et ne superflua multitudine talium annualium se onerent sacerdotes, ad que explenda honeste sufficere non possint et propter que eos oporteat sub certo precio habere conducticios sacerdotes uel ea aliis uendere facienda.</p>
                </div>
                <div>
                    <head>Capitulum 27</head>
                    <p>Prohibemus quoque ne quis sacerdos sine mandato superioris aut eius qui in parochia curam animarum habet, confessiones recipiat, omissis propriis sacerdotibus uel contemptis, nisi in articulo necessitatis.</p>
                </div>
                <div>
                    <head>Capitulum 28</head>
                    <p>De baptismate uero et penitencia precipimus quod diaconi penitencias dare uel baptizare non presumant nisi in dupplici necessitate, uidelicet quia sacerdos non potest uel absens est uel stulte non uult, et mors iminet puero uel egroto.</p>
                </div>
                <div>
                    <head>Capitulum 29</head>
                    <p>Si uero instante mortis articulo puer baptizetur a laico, quod fieri potest in necessitate uel a patre uel a matre absque matrimonii preiudicio, sequencia inmersionem per sacerdotem expleantur.</p>
                </div>
                <div>
                    <head>Capitulum 30</head>
                    <p>In baptismo uero maris duo mares et una femina suscipiant baptizatum; a duabus uero feminis et uno mare femina suscipiatur in baptismo.</p>
                    <p>Baptisterium habeatur in qualibet ecclesia baptismali lapideum, uel aliud competens, quod decenter operiatur et reuerenter conseruetur, ita quod in alios usus non conuertatur.</p>
                    <p>Aqua uero ubi baptizatus fuerit puer ultra viii dies in baptisterio non seruetur.</p>
                    <p>Si uero puer qui creditur moriturus domi fuerit cum festinacione ut contingere solet baptizatus, aqua propter reuerenciam baptismi uel fundatur in ingnem uel ad ecclesiam in baptisterium deferatur.</p>
                </div>
                <div>
                    <head>Capitulum 32</head>
                    <p>Si uero pueros cum sale contingat expositos inueniri, baptizentur; si uero sine sale inueniantur expositi et utrum baptizati fuerint dubitetur, baptizentur; ita tamen quod ante prolacionem istorum uerborum: Ego baptizo te in nomine patris et filii et spiritus sancti, que sola sunt de substancia baptismi et sola debent cum intencione baptizandi proferri, hec a baptizante uerba dicantur, nominante baptizandum et dicente: Ego non intendo te rebaptizare, set si baptizatus non es, ego baptizo te, etc.</p>
                </div>
                <div>
                    <head>Capitulum 33</head>
                    <p>Similiter de confirmacione, si dubitetur, conferatur quia dici non debet iteratum quod nescitur fuisse collatum.</p>
                </div>
                <div>
                    <head>Capitulum 34</head>
                    <p>Quia quilibet christianus adultus dominicam oracionem, scilicet Pater noster, et simbolum apostolorum, scilicet Credo in deum, scire debet, precipimus quod quilibet sacerdos parochianos suos ut hec addiscant studeat ammonere.</p>
                </div>
                <div>
                    <head>Capitulum 35</head>
                    <p>Commoneat eciam quilibet sacerdos parochianos suos ut in ecclesia oracionibus uacent, non clamoribus, non uanis confabulacionibus.</p>
                </div>
                <div>
                    <head>Capitulum 36</head>
                    <p>Femine eciam moneantur ut pueros suos caute alant, et iuxta se de nocte non collocent teneros ne opprimantur.</p>
                </div>
                <div>
                    <head>Capitulum 37</head>
                    <p>Et cum eis ad baptismum festinent et ad confirmacionem.</p>
                    <p>Quibus eciam publice proponatur in ecclesia quod nisi infra annum puer fuerit confirmatus, tam pater quam mater ab ingressu ecclesie suspendetur.</p>
                </div>
                <div>
                    <head>Capitulum 38</head>
                    <p>Si quis autem cum sit pubes non fuerit confirmatus, ipse eciam cum patre et matre ab ingressu ecclesie suspendetur donec confirmetur.</p>
                </div>
                <div>
                    <head>Capitulum 39</head>
                    <p>Instruat quoque quilibet sacerdos parochianos suos formam uerborum baptizandi quando ea dicere debent scilicet in inmersione pueri, et quid agere debeant in confirmacione et post confirmacionem.</p>
                </div>
                <div>
                    <head>Capitulum 40</head>
                    <p>Precipimus autem, sacrorum canonum statuta sequentes, ut sacerdotes in penitencia danda diligenter attendant qualitatem scilicet persone, quantitatem delicti, tempus, locum, causam, moram in peccato factam, deuocionem animi penitentis; et ut penitencia talis iniungatur uxori unde non reddatur marito suo suspecta de aliquo occulto crimine et enormi.</p>
                    <p>Idem de marito obseruetur.</p>
                </div>
                <div>
                    <head>Capitulum 41</head>
                    <p>Non iniungatur autem laicis in penitencia quod missas celebrari faciant pro suorum remissione peccatorum.</p>
                </div>
                <div>
                    <head>Capitulum 42</head>
                    <p>Confessiones autem mulierum audiantur in propatulo quantum ad uisum hominum, non quantum ad auditum.</p>
                </div>
                <div>
                    <head>Capitulum 43</head>
                    <p>Moneantur laici statim in principio Quadragesime uel pluries in anno cito post lapsum confiteri, et ut ter in anno, scilicet in Pascha, Natali, Pentecoste, communicent, prius tamen preparati per aliquantulam abstinenciam de consilio sacerdotis faciendam et per confessionem.</p>
                </div>
                <div>
                    <head>Capitulum 44</head>
                    <p>In confessionibus uero non nimis perspicaciter scrutentur plebem suam sacerdotes nec nimis facile aut negligenter pertranseant.</p>
                </div>
                <div>
                    <head>Capitulum 45</head>
                    <p>Moneantur autem laici quod reuerenter se habeant in consecracione eucharistie, et flectant genua maxime tempore quando post eleuacionem hostia sacra dimittitur.</p>
                </div>
                <div>
                    <head>Capitulum 46</head>
                    <p>Prohibemus autem ne communio eucharistie detur secreto impenitenti, cum publice et instanter petenti danda sit, nisi publicum sit ipsius penitentis delictum.</p>
                </div>
                <div>
                    <head>Capitulum 47</head>
                    <p>Decimas autem de omnibus que per annum renouantur dandas decreuimus, ita ut occasione mercedis seruientium uel messorum ecclesie decima parte non frustrentur.</p>
                    <p>Detentores uero decimarum, si semel, secundo, et tercio commoniti, excessum suum non emendauerint, usque ad satisfaccionem condignam anathematis uinculo feriantur.</p>
                </div>
                <div>
                    <head>Capitulum 48</head>
                    <p>Cum autem hii qui decimas detinuerunt uel surripuerunt ad penitenciam accesserint, non admittantur nisi per se uel per manum sacerdotis ei cui decime debentur satisfaciant competenter.</p>
                </div>
                <div>
                    <head>Capitulum 49</head>
                    <p>Excommunicacio non passim et absque delectu fiat, sed premissa canonica ammonicione. Singulis autem annis in tribus solemnibus festiuitatibus, scilicet die Natalis, die Pentecostes, die Assumpcionis beate Marie, excommunicentur in genere solemniter sorciarii, testes periuri super sacrosancta, incendiarii, usurarii, raptores publici, maliciose impedientes execucionem racionabilium testamentorum, et contumaces decimarum detentores; ita quod testes qui scienter peierant super sacrosancta propter lucrum proprium uel damnum aliorum non absoluantur, nec eis ab aliquo penitencia iniungatur nisi ab archiepiscopo uel eius auctoritate preterquam in mortis articulo; et tunc eis iniungatur ut ex quo conualuerint adeant dominum archiepiscopum, penitenciam ab eo suscepturi.</p>
                </div>
                <div>
                    <head>Capitulum 50</head>
                    <p>Inhibeatur eciam omnibus ne pingnus, ubi nichil de sorte minuitur, retineant postquam de fructibus sortem receperint, deductis expensis.</p>
                </div>
                <div>
                    <head>Capitulum 51</head>
                    <p>Ad hec prohibemus ne sine litteris nostris ad fidelium elemosinas postulandas aliquis admittatur predicator.</p>
                    <p>Nec si litteris nostris aliquis munitus adueniat ad predicandum admittatur, nisi littere nostre nomen eius exprimant et expresse contineant quod ei dederimus licenciam predicandi.</p>
                    <p>Negotium uero uel necessitatem tantummodo pro qua aduenerit bene poterit populo demonstrare, licet predicandi licenciam non habeat, dumtamen litteris nostris, ut diximus sit munitus.</p>
                    <p>Uolumus autem ut sacerdos ecclesie in qua predicatur pecuniam collectam accipiat, et saluo custodiat sub duorum uirorum testimonio fidedignorum, quousque de mandato nostro uel officialis nostri illi loco ad quem facta est colleccio conferatur.</p>
                </div>
                <div>
                    <head>Capitulum 52</head>
                    <p>Prohibemus autem ne pro iusticia facienda, differenda, uel acceleranda aliquid accipiatur, et ne pro aliquo spirituali aliquid ex paccione promittatur, detur, uel accipiatur.</p>
                    <p>Quod si fiat tam dans quam accipiens sentencia excommunicacionis se nouerint innodandos.</p>
                </div>
                <div>
                    <head>Capitulum 53</head>
                    <p>Ad hec prohibemus ne uir contrahat cum aliqua consanguinea olim uxoris sue, similiter nec uxor cum aliquo consanguineo quondam uiri sui.</p>
                    <p>Nec susceptus in baptismo contrahat cum filia baptizantis uel suscipientis ante uel post genita.</p>
                </div>
                <div>
                    <head>Capitulum 54</head>
                    <p>Nec contrahatur matrimonium inter personas incognitas, nec sine trina denunciacione in ecclesia publicata; nec clandestina contrahantur matrimonia sed publice in facie ecclesie et presente sacerdote. Si uero secus factum fuerit, non admittatur in ecclesia nisi de speciali auctoritate domini archiepiscopi. Sacerdos autem qui contra statuti huius nostri formam aliquos matrimonio copulauerit, ab omni officio suspendatur nec relaxetur nisi de speciali mandato nostro.</p>
                </div>
                <div>
                    <head>Capitulum 55</head>
                    <p>Prohibeat autem quilibet sacerdos publice omnibus de parrochia sua ne clanculo fidem prestent de matrimonio contrahendo, sed publice coram testibus idoneis qui fidem prestitam ualeant si necesse fuerit comprobare; proponatque eis premonendo quod sibi precaueant;</p>
                    <p>quia si talem fidem carnalis copula subsequatur, ecclesia pro matrimonio hoc habebit, et faciet tanquam matrimonium obseruari.</p>
                </div>
                <div>
                    <head>Capitulum 56</head>
                    <p>Diffamati fama publica uel uerisimilibus indiciis super crimine aliquo, de quo uinci non possunt, moneantur semel, secundo, et tercio ut confiteantur et satisfaciant.</p>
                    <p>Si uero incorrecti in negacione perstiterint, indicatur eis purgacio, que occasione captande peccunie de die in diem nullatenus differatur, sed statim primo die, si parata fuerit, recipiatur et canonicum numerum non excedat.</p>
                    <p>Archidiaconus seu officialis uel decanus contra hoc statutum ueniens se nouerit ab officio suspendendum, nec sine speciali auctoritate domini archiepiscopi relaxandum.</p>
                </div>
                <div>
                    <head>Capitulum 57</head>
                    <p>Moneat quoque quilibet sacerdos inclusum, si habeat in parrochia sua, ne mulierculam aliquam recipiat in hospicio de nocte.</p>
                    <p>Prohibeat autem quilibet sacerdos parrochianis suis sub interminacione anathematis ne diebus dominicis mercata frequentent, dimissis ecclesiis suis, apud quas debent conuenire, maxime diebus illis, et oracioni intendere ac officium ecclesiasticum et uerbum dei audire, quod non faciunt aliquo die in septimana nisi rarissime, cum magne fiunt festiuitates feriarum.</p>
                </div>
                <div>
                    <head>Capitulum 59</head>
                    <p>Commoneat sacerdos quilibet mulieres pregnantes parrochie sue ut, cum tempus partus sui sibi instare intelligunt, sibi prouideant quod aquam promtam habeant et paratam, et hoc propter imminens pueri periculum.</p>
                    <p>Et loquantur cum sacerdote de confessione, ne subito preoccupate non possint cum uoluerint habere copiam sacerdotis.</p>
                </div>
                <div>
                    <head>Capitulum 60</head>
                    <p>Ad hec prohibemus ne choree uel turpes et inhonesti ludi qui ad lasciuiam inuitent in cimiteriis uel ecclesiis agantur, et ne ibi tractentur cause seculares ex consuetudine, et maxime tales in quibus agatur de iudicio sanguinis.</p>
                    <p>Prohibemus quoque ne denunciacio scotallorum fiat in ecclesiis uel per sacerdotem extra.</p>
                </div>
                <div>
                    <head>Capitulum 61</head>
                    <p>Statuta uero bone memorie H. predecessoris nostri pro utilitate ecclesiarum et clericorum de procuracione archidiaconi et officialis sui prouisa ad presens nolumus immutari.</p>
                    <p>Ea tamen ut ad memoriam reducantur in hac uolumus synodo recitari, que sunt: archidiaconi in archidiaconatu Cantuariensi, ecclesias de quibus ad procuracionem est admittendus uisitans, septimum equorum numerum non excedat; officialis uero loco eius ad procuracionem admittendus tribus equis uel ad plus quatuor sit contentus.</p>
                    <p>Ecclesia uero cuius fructus ualent per annum xx marcas et amplius semel in anno archidiaconum procurabit; que uero decem marcas et amplius usque ad xx ualet archidiaconum semel in biennio uel officialem suum semel in anno procurabit; ibi uero semel in biennio officialis procuracionem habebit ubi redditus ecclesie annuatim v marcas et amplius usque ad x ualere posse noscuntur.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
