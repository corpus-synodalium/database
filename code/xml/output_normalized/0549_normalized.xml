<?xml version="1.0" ?>
<root>
    <teiHeader>
        <fileDesc>
            <titleStmt>
                <title>London</title>
                <recordID>0549</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1341</origDate>
                <dateNotes/>
                <origPlace>London</origPlace>
                <diocese/>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 549</p>
                <p>Year: 1341</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: London</p>
                <p>Diocese: None</p>
                <p>Province: Canterbury</p>
                <p>CountryModern: England</p>
                <p>Latitude: 51.507222</p>
                <p>Longitude: -0.1275</p>
                <p>PlaceNotes: Location from Forrest, English Provincial Constitutions, 48</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Records of Convocation, vol. 3: Canterbury, pp173-179</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones edite et nondum publicate et a quibus fuit appellatum</p>
                </div>
                <div>
                    <head>Capitulum 1</head>
                    <p>Quantum pro insinuacionibus testamentorum ac computi administracionis, in bonis defunctorum, acquietanciarum literis et labore recipi debeat per quemcunque</p>
                    <p>Adeo quorundam animos nostris temporibus seua cupiditas occupauit, quod questum reputantes pietatem, non curant quibus studiis sue cupiditatis sitim reficiant, dum uenale exhibent nefando commercio gratis impendere quod deberent.</p>
                    <p>Sane licet [1] bone memorie Simon Mepham archiepiscopus Cantuariensis, predecessor noster, prouincialis concilii deliberacione statuit, quod pro insinuacione testamenti cuiusuis defuncti, cuius bonorum inuentarium centum solidorum summam non excedit, nihil penitus exigatur; quia tamen circa testamentorum insinuaciones defunctorum, quorum inuentarium bonorum dictam summam excedunt, seu circa id, quod pro acquietantiis calculorum, uel computorum administraciones bonorum concernentium huiusmodi testamenta, quid determinate debeat recipi minime prouidetur; locorum ordinarii, tam pro insinuacionibus quam acquietanciarum literis, in hac parte sic immoderate ac excessiue pecuniam exigunt, quod defunctorum exhaustis et consumptis facultatibus, per extorciones illicitas in premissis, decedentium uoluntates ultime eciam in his, que relinquuntur in usus pauperum, uel alias pias causas, de residuo nequeunt adimpleri, quorum occasione, laici contra dictos ordinarios ueluti consumentes et usurpantes que tueri tenentur, exasperantur non modicum, necnon ad fraudes et supersticiosas inuenciones periculose quotidie prouocantur.</p>
                    <p>Unde igitur ut tante usurpacionis contumelia depellatur, statuimus quod pro probacione uel approbacione seu insinuacione testamentorum quorumcunque nihil per episcopos, seu ordinarios alios recipiatur omnino; per clericos tamen scribentes insinuaciones huiusmodi sex denarios recipi permittimus pro labore.</p>
                    <p>Quod si aliquod inuentarium bonorum cuiuscunque defuncti in computo triginta solidorum summam reperiatur excedere, quod tamen ad centum solidos minime extendatur, pro computo, et agendis omnibus circa ipsum, acquietanciarumque literis, seu aliis quibuscunque episcopi aut ordinarii aut deputati ab eis et audiendos computos, uel ministri alii huiusmodi computis intendentes ultra duodecim denarios recipere non presumant.</p>
                    <p>Si uero centum solidorum summam aut ultra, minus tamen uiginti librarum huiusmodi contineant inuentaria, trium solidorum percepcione penitus sint contenti.</p>
                    <p>Sed si uiginti aut ultra, citra tamen quadraginta librarum summam habeant, ultra quinque solidos pro labore, literis et supradictis aliis, non admittant.</p>
                    <p>Quodsi sexaginta librarum uel ultra, minus tamen centum librarum summam attingant huiusmodi inuentaria, decem solidos pro premissis recipiant, et non ultra.</p>
                    <p>Si uero huiusmodi inuentaria centum librarum et amplius, minus tamen centum et quinquaginta librarum summam contineant, ultra uiginti solidos pro predictis recipere non presumant.</p>
                    <p>Sed si centum et quinquaginta librarum summam uel amplius contineat, pro singulis quinquaginta libris quas ultra summam centum libarum continere contigerit in eisdem, ordinarii pro predictis singulos decem solidos, cum predictis uiginti solidis recipere ualeant, et non ultra.</p>
                    <p>Clericos tamen pro singulis acquietanciarum literis, quas in hac parte scribunt, ultra premissa, sex denarios accipere permittimus pro labore.</p>
                    <p>Si uero quemquam in aliquo casuum predictorum ultra summam pretaxatam, quauis cautela in pecunia numerata, seu rebus aliis contingat accipere, fabrice ecclesie cathedralis loci infra mensem reddere teneatur.</p>
                    <p>Alioquin extunc episcopi duplum ipsum ultra predictum tempus restituere differentes, sibi esse ingressum ecclesie interdictum.</p>
                    <p>Inferiores uero ab officio et beneficio nouerint se suspensos quousque de huiusmodi duplo dictis ecclesiis cathedralibus plenam satisfaccionem impendant.</p>
                    <p>In ipsa quidem probacione, uel approbacione seu insinuacione testamentorum quorumcunque uel postea, ante administracionis computorum reddiciones factas fideliter, litere acquitanciarum nullatenus concedantur sub pena suspensionis ab ingressu ecclesie per sex menses, quam contrafacientes incurrere uolumus ipso facto.</p>
                </div>
                <div>
                    <head>Capitulum 2</head>
                    <p>De uisitacione et procuracione archidiaconorum et aliorum ordinariorum</p>
                    <p>Quamuis lex nature fructum laboris retribuat operanti; sic tamen equitatem amplectitur, ut non laborantem, potissime circa ea quibus uacare tenetur ex debito, non manducare precipiat negligentem.</p>
                    <p>Sane nonnulli archidiaconi et alii superiores et inferiores ordinarii nostre prouincie, lucris temporalibus inhiantes, et que Dei sunt proiicientes a tergo, in suarum uisitacionum progressibus, uenacionibus et aliis uacantes insolentiis, ad loca uisitanda multoties tales mittunt, quorum exhortacione seu informacione clerus et populus non instruitur ab ecclesiis, quas die uisitacionis non ingrediuntur, nec inspiciunt, et a quibusdam per se, uel alios nullatenus uisitatis, necnon et a plurimis, quas per alios perfunctorie uisitari faciunt uno die, quarum quelibet ad procuracionem unius diei consuetam, pro ipsis archidiaconis et suis ordinatis famulis competenter sufficeret, a singulis ecclesiis, rectoribus, seu uicariis eorundem, procuraciones solitas in pecunia contra sancciones canonicas exigere non formidant; excogitata eciam supersticiosa quadam fraude sepius uisitaturi ecclesias, dies uisitacionum huiusmodi faciendarum preuenientes, in noctibus ipsos dies precedentibus, in domos rectorum seu uicariorum ad eorum</p>
                    <p>sumptus, cum excessiuis et onerosis familiis et uecturis morantur; ac in crastino, impensa uisitacione, procuracionem plenam et solidam extorquent in pecunia pro dieta, tanquam in uictualibus minime procurati, eciam quandoque licet cum talibus dicto die prandeant uisitatis. Nos premissis, tam pro subditorum quiete, quam excedentium salute, cupientes occurrere, districtius inhibemus, presentis auctoritate concilii ne quis procuracionem racione uisitacionis soluendam, aliquam recipere presumat ab ecclesia, nisi uisitacionis officium eidem diligentius impenderit, scrutatis personaliter et inspectis per ipsum cum effectu que fuerint indaganda.</p>
                    <p>Si quis uero plures ecclesias uisitare uoluerit uno die, procuracione unica in uictualibus uel pecunia, ad quam omnes et singulas sic unico die uisitatas proporcionabiliter faciat contribuere, prout tradunt canones, sit contentus.</p>
                    <p>Et si nocte precedente suam uisitacionem in quauis ecclesia faciendam ad sumptus rectoris seu uicarii uisitandi, seu die uisitacionis in prandio steterit cum eisdem, ueram estimacionem sumptuum huiusmodi in procuracione, si eam in pecunia uisitans licite duxerit exigendam, computare, seu allocare, uel pro ea in toto uel in parte studeat compensare.</p>
                    <p>Ita quod non ultra sumptus huiusmodi solidam procuracionem in pecunia, nec amplius quam deductis eisdem sumptibus de procuracione in pecunia exsoluenda supererit, presumat recipere uel exigere quouismodo.</p>
                    <p>Si quis autem aliter fecerit, donec indebite percepta restituerit, ab ingressu ecclesie nouerit se suspensum.</p>
                    <p>Uerum quia plures archidiaconi et alii ordinarii honoris prerogatiua, uel nobilitate generis decorati, in suis uisitacionibus incedentes familiarium et uecturarum statutum in canonibus numerum sic excedunt, quod procurantes eos in uictualibus excessiue et indebite onerantur ultra estimacionem procuracionis, que in pecunia solet solui, nos uisitatis huiusmodi, an in pecunia quantitatis solite, uel in uictualibus uisitantes eosdem uoluerint procurare, opcionem liberam reseruamus.</p>
                    <p>Si uisitata insuper ecclesia capellas habuerit dependentes ab ea, statuimus quod pro ecclesie suarumque capellarum huiusmodi uisitacione, procuracione unica; et que pro una ecclesia prestari solet in diocesi cuius est ecclesia, uisitantes archidiaconi et alii ordinarii sint contenti sub pena suspensionis ab officio et beneficio, quam ipso facto incurrant, donec duplum illius quod ultra huiusmodi procuracionem unicam receperint, fabrice sue soluerint ecclesie cathedralis.</p>
                </div>
                <div>
                    <head>Capitulum 3</head>
                    <p>De induccionibus in beneficiis ecclesiasticis faciendis</p>
                    <p>Item quia ipsi archidiaconi et eorum officiales, aliique ministri ecclesiastici nostre prouincie post collacionem beneficiorum ecclesiasticorum, uel institucionum factam in ipsis, promotos in beneficiis huiusmodi ad superiorum mandata inducere, ac induccionem certificatoriis literis facere uel condere differunt et recusant, nisi eis de immoderata summa pecunie satisfiat; sacro statuimus approbante concilio, quod is qui sic promotum tenetur inducere, pro labore ac sui et suorum sumptibus uniuersis, circa induccionem huiusmodi faciendam quomodolibet impendendam, necnon pro certificatoriis induccionum literis percepcione dimidie marce penitus sit contentus.</p>
                    <p>In illis tamen locis quibus inducendi minus soluere consueuerat inducentibus pro premissis, grauius solito, constitucione presenti non intendimus onerare.</p>
                    <p>Si quid uero ultra hec inductores, occasione premissorum, recipere, seu ut recipiant quicquam amplius induccionem faciendam per ipsos, uel induccionum certificatorias literas facere et inductis tradere, exquisitis coloribus differre aut racione constitucionis presentis, in locis quibus inducendi minus dimidia marca pro his prestare consueuerant, solita plus exigere illos contingat indebite; culpabiles in hac parte penam suspensionis ab officio et ingressu ecclesie tamdiu incurrere uolumus ipso facto, donec contra hec recepta soluentibus restituant, et leso sua culpa satisfaciant debite de premissis.</p>
                </div>
                <div>
                    <head>Capitulum 4</head>
                    <p>Ne instituti in beneficiis ecclesiasticis, uel promoti ad sacros ordines, pro suis habendis literis pregrauentur</p>
                    <p>Noua insaciabilis ambicio adinuenit, ut clericis institutis in ecclesiasticis beneficiis seu ipsis collatis eisdem, uel ad ordines sacros promotis, pro literarum desuper habendarum, pro scripturarum labore ac sigillis fiant multoties exacciones immense, id reprobante canone et dicente: Quod sicut non decet episcopum manus imposicionem uendere, ita nec notarium nec ministrum eorundem, nec calamum, nec ministerium uenundare. Archidiaconorum eciam et suorum officialium, necnon aliorum clerici certificatorias literas inquisicionum super uacacionibus beneficiorum factarum renuunt tradere presentatis, nisi summam nimis excessiuam pecunie habeant pro scriptura. Nos tantum abusum abolere uolentes, presentis deliberacione concilii duximus ordinandum, quod pro scriptura singularum literarum, inquisicionum, institucionum uel collacionum et commissionum ad inducendum in beneficiis huiusmodi, uel certificatoriorum ipsarum, ultra duodecim denarios sterlingorum; pro literis uero singulis sacrorum ordinum uel dimissarum, ultra sex denarios dicti clerici per se, uel per alios, non recipiant quouismodo.</p>
                    <p>Ceterum, quia ordinarii suis tenentur ministris stipendia constituere, quibus debeant merito contentari, pro sigillacione literarum huiusmodi nihil omnino exigi uolumus, uel persolui, ne cuiusuis specie uelaminis, solucio pro sigillo literarum huiusmodi, in prede questum damnabilem conuertatur.</p>
                    <p>Et ne temeritas, prouisa remedia uiolans, pretereat impunita, si contra premissa quicquam recipiatur ab aliquo, duplum sic recepti reddi precipimus soluentibus infra mensem.</p>
                    <p>Alioquin, extunc clerici beneficiati, sic receptorum inique duplum reddere differentes, ab officio et beneficio tamdiu se nouerint suspensos; clerici uero non beneficiati ingressum ecclesie sibi nouerint interdictum, quousque de duplo huiusmodi satisfaccionem impendant soluentibus competentem.</p>
                </div>
                <div>
                    <head>Capitulum 5</head>
                    <p>De bigamia</p>
                    <p>Frequens habet multorum querimonia, quod captis et incarceratis pro sceleribus, iudices seculares et alii contra clericos ad forum ecclesie petentes remitti, obiiciunt bigamiam; super quam cogitacionem usurpantes, indebite habentes eam, iurata laicorum assercione, aliquotiens pro probata, clericos laqueo suspendere non formidant; quamuis bigamie que ex matrimonii dependet uiribus, cognicio et discussio ad forum ecclesie debeant pertinere, cum de matrimonio et his, que sumunt ab ipsis efficaciam, ut in causa dotis et bastardie curia secularis utitur, secularis potestas nequeat iudicare.</p>
                    <p>Uiduam insuper, aut duas feminas in uxores ducens solemniter, ex his frequenter non contrahit bigamiam, et quidam reuera bigami apud ipsos pro talibus non habentur; sicque fallens laicos oculorum iudicium, ipsos cogunt estimare bigamos, qui nunquam contraxerant bigamiam.</p>
                    <p>Interdum eciam clerici, licet in sceleris facto deprehensi, non fueint uel conuicti, tanquam facinorosi, uel suspecti de crimine siue iniuria personali, capiuntur er potenciam laicalem et in carcere detinentur uincti, nec suis redduntur ordinariis, ipsos requirentibus secundum canones libere iudicandi; ex quibus ecclesie libertas confunditur, dum clerici a laicis iudicantur, et ipsi super huiusmodi abusione iudicant, que ab eis penitus ignorantur.</p>
                    <p>Under statuimus quod si capti et incarcerati se clericos asserentes, propter bigamie obiectum, seu si cleici alii incarcerati noti fuerint, et in possessione clericatus reperti, detentores eorum ad ordinariorum requisicionem illis eos reddere recusantes, per locorum ordinarios excommunicati publice nuntientur.</p>
                    <p>Ciuitates et castra, uille seu loca nostre prouincie in quibus clerici pretextu bigamie adiudicati neci fuerint, et in quibus detenti fuerint clerici, post requestam ordinariorum minime liberati; necnon terre ipsos detinentium, ecclesiasticum sustineant interdictum, donec huiusmodi ordinariis reddantur, et processu in premissis competenter fuerit satisfactum.</p>
                    <p>Imponentes insuper clericis falsa crimina et maliciose confingentes commenta uel fraudes, propter que clerici capiuntur et detinentur iniuste, similiter excommunicati, sicut sunt, publice nunitentur.</p>
                </div>
                <div>
                    <head>Capitulum 6</head>
                    <p>Ne in priuatis oratoriis missarum solemnia celebrentur</p>
                    <p>Quam sit inhonestum et diuine reuerentie contrarium, in priuatis oratoriis seu capellis pro diuinorum celebracione non deputatis, antiquitus uero dotatis, aut in domibus minime consecratis, missarum celebrare misteria, sancciones canonice, secularium tradiciones principum debite consideracionis iudicio prospexerunt; quas sacerdotes regulares et seculares nequiter contemnentes, nulla necessitate cogente, diuina celebrantes in eis, uaria discrimina pariunt animabus, dum ecclesiarum parochiani a suis ex hoc se retrahentes parochialibus ecclesiis, ac sic informacionibus salutaribus, que in eis solent fieri, frequenter carentes, nonnullis prohibitis, ad communionem quorundam, illicite, temere se ingerunt, et contra doctrinam, qua precipitur, iniquam condicionem alteri per alterum non afferri, plurimis ex hoc malis emergentibus, parochialium ecclesiarum detrahitur honori et commodo consueto.</p>
                    <p>Nos de fratrum nostrorum et totius concilii assensu decernimus quemcunque in oratoriis, capellis aut domibus huiusmodi, seu in loco minime delibato missarum solemnia, diocesani non obtenta licencia, contra canonum prohibicionem decetero celebrantem, suspensionem a diuinorum celebracione per mensem incurrere ipso facto, nisi forte locus in quo diuina taliter absque licencia diocesani celebrantur, aut ipsius loci dominus, sedis apostolice auctoritate, seu speciali priuilegio super hoc fore pretendantur muniti; quo casu, in locis illis huiusmodi celebrantes, auctoritates uel priuilegia et eorum tenores, locorum ipsorum diocesanis infra duos menses a publicacione presentis statuti, exhibere efficaciter teneatur; alioquin extunc diuina celebrantes in eis, in dictam suspensionis penam ipso fato incurrant.</p>
                    <p>Sacerdotes tamen, quos in oratoriis uel capellis regum, seu reginarum Anglie, aut liberorum suorum erectis uel eciam erigendis missas celebrare contigerit, pena predicta nolumus coarctari.</p>
                    <p>Ceterum, quia diocesani in concedendis super his licentiis, exhibentes se nimis faciles, ex sua lenitate, cum ecclesiarum parochialium iniuria, iacturam inferunt animabus, omnes et singulos nostros suffraganeos exhortamur, ut ad celebrandum diuina in locis huiusmodi, non nisi personis insignibus et ex causa magnis et probatis licenciam decetero non concedant.</p>
                </div>
                <div>
                    <head>Capitulum 7</head>
                    <p>De capitulis archidiaconorum</p>
                    <p>Excussis subditorum oneribus, in eorum quiete superiores quiescunt suauiter, et fouentur in pace, sane considerantes quod officiales archidiaconorum sua capitula de tribus in tres septimanas annis singulis celebrantes per uaria loca decanatuum nostre prouincie, illuc frequenter quo uite necessaria difficulter obtineant, declinantes ad ea rectores et uicarios ecclesiarum in quibus huiusmodi celebrant capitula, sumptibus onerant excessiue, et scandali et calumnie materiam suscitant, eo grauius facientes, quod si diebus illis per rectores et uicarios huiusmodi splendide non procurentur ad uotum, ipsos uexant laboribus, quesitisque coloribus et causis confictis infestant grauiter et molestant.</p>
                    <p>Unde presentis statuimus deliberacione concilii, quod huiusmodi singula capitula, in loco cuiuslibet decanatus dicte prouincie magis insigni, et in quo communiter uictualia ualeant reperiri uenalia, decetero celebrentur.</p>
                    <p>Quodque officiales et ceteri ordinariorum ministri, suorum sumptibus dominorum tam in huiusmodi celebracione capitulorum, quam in aliis actibus, quos pro suis exercent dominis, quibus ad hoc ecclesiastici deputantur reditus, peragant exercenda.</p>
                    <p>Citaciones autem et prefixiones ad capitula huiusmodi, locis aliis quam magis insignibus, decanatuum celebranda, et processus, quos in eis fieri contigerit in posterum, ipso iure decernimus fore nullos, ac officiales predictos pro suorum negotiis dominorum expediendis, sumptus a dictis subditis exigentes indebite, seu ipsos occasione non prestacionis huiusmodi sumptuum infestantes, eos ipso facto ab officio suspensos uolumus remanere.</p>
                </div>
                <div>
                    <head>Capitulum 8</head>
                    <p>Pro apparitorum regulacione</p>
                    <p>Apparitorum tuba pestifera, subditis cumulat grauamina excessiua, dum archidiaconi locorum in archidiaconatuum suorum singulis decanatibus apparitores ponunt equites, qui in decnatibus huiusmodi sub se habentes alios pedites, cum garcionibus ad malum deditis naturaliter incedentes, ad sumptus rectorum et uicariorum huiusmodi, ad quos nimis frequenter declinant, cum ipsis diutine commorantur.</p>
                    <p>Quibus eciam non contenti apparitores predicti pecuniarum collectas in quatuor anni capitulis generalibus faciunt inter eos, agnos nihilominus et lanam, suis temporibus colligendo, et non conferentes eis in collectis huiusmodi, per fas et nefas infestare procurant et maliciose uexare; under sacri approbacione concilii statuimus quod singuli nostri suffraganei unum apparitorem equitem, et alium dumtaxat habeant peditem per diocesim eorundem; locorum uero archidiaconi nostre prouincie pro suorum archidiaconatuum singulis decanatibus unum habeant apparitorem, non equitem sed peditem incedentem; qui cum rectoribus aut ecclesiarum uicariis, ultra unam noctem et diem unicum singulis quarteriis in anno ipsorum sumptibus non morentur, nisi per ipsos inuitati fuerint ad moram specialiter ampliorem; nec in capitulis generalibus collectas in pecunia, seu aliter, de lanis, agnis uel aliis rebus faciant aliquales; gratis tamen eis data cum graciarum recipere ualeant accione.</p>
                    <p>Quodsi plures apparitores contra hec fuerint deputati, uel eorum aliqui premissa temere presumpserint uiolare, deputantes eosdem tamdiu ipso facto ab officio et beneficio sint suspensi, donec huiusmodi amouerint deputatos, quos eciam ab officio apparitorum perpetuo suspendimus ipso facto.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
