<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Ossory</title>
                <recordID>0552</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1327</origDate>
                <dateNotes/>
                <origPlace>Kilkenny</origPlace>
                <diocese>Ossory</diocese>
                <province>Dublin</province>
                <country>Ireland</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 552</p>
                <p>Year: 1327</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: see Gwynn, &quot;Provincial and diocesan decrees,&quot; 35-36</p>
                <p>Place: Kilkenny</p>
                <p>Diocese: Ossory</p>
                <p>Province: Dublin</p>
                <p>CountryModern: Ireland</p>
                <p>Latitude: 52.6525</p>
                <p>Longitude: -7.256944</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Records of Convocation, vol. 16, pp142-146</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>All Text</head>
                    <p>De immunitate ecclesiarum et iurisdiccionem ecclesiasticam impenientibus[1].</p>
                    <p>Ab exordio cultus diuini inter homines sacerdotes et pontifices fuisse legimus erga populum in sanctificacione et honore, ut patet in Melchisedek, Aaron filiis et eorum successoribus; pagani eciam et gentiles et Saraceni in sectis suis sacerdotes et pontifices pre ceteris colere solent et honorare, ut patet in Alcorano et eorum libris.</p>
                    <p>Nam magnificus ille mundi monarcha Alexander, uidens Sadum pontificem sibi occurrentem, nomen Dei portantem in fronte, pronus in terram procidens adorauit, eum priuilegiis et muneribus multipliciter adornauit.</p>
                    <p>Sed et Constantinus imperator in pleno concilio generali minorem sacerdotem pontificali dignitate insignitum ante se pretulit, et tanquam iudices animarum episcopos ceteris mortalibus censuit preferendos; cuius successores omnes imperatores, reges et principes Catholici episcopos tanquam patres eorum spirituales et eorum ecclesias donis et libertatibus, possessionibus eciam uariis et magnis, que Christi et ecclesie patrimonium appellantur, magnifice dotauerunt.</p>
                    <p>Sed et Dominus noster Iesus Christus, rex regum et dominus dominantium summusque pontifex episcopos successores apostolorum instituit; claues ecclesie potestatemque soluendi atque ligandi et sacramentorum administracionem eisdem commisit; per quos et quorum manus gracia Spiritus Sancti ad salutem animarum in clero pariter et populo per mundum transfunditur uniuersum.</p>
                    <p>Ex quibus concluditur quod omnis gens, omnis status, omnis secta episcopos et sacerdotes Dei solet honorare.</p>
                    <p>Sola tamen quedam gens pestifera nouella in quibusdam partibus nostris ab aliis terre fidelibus discrepans, spiritu diabolico plena, ab secta omnium Dei cultorum exorbitans, gentilibus et ludeis crudelior, episcopos sacerdotes Dei summi prosequitur in uita pariter et in morte, spoliando et lacerando Christi patrimonium in diocesi Ossoriensi, diuinam commerendo malediccionem; quorum malitiis, que plus solito inualuerunt ert inualescunt, cogimur et possimus obuiare.</p>
                    <p>Ad hec cum dispensacio clauium ecclesie, quas Christus apostolis commisit et episcopis eorum successoribus, commode exerceri non possit sine ecclesiastica iurisdiccione, per quam extirpantur vicia et inseruntur uirtutes; nonnulli tamen iniquitatis filii subditi nostri instinctu quodam diabolico episcopis et eorum ministris iurisdiccionem ecclesiasticam secundum canonica instituta exercentibus minas machinantur et intendant grauissimas, ad indictandum, uexandum, incitandum et imbrigandum in curiis secularibus, ac per hoc impedire nituntur correcciones peccatorum et salutem animarum in contemptum Dei et ecclesie et cumulum proprie damnacionis eterne; super quo de speciali remedio statuere compellimur et ordinare.</p>
                    <p>Nos igitur de unanimi consensu capituli nostri necnon totius cleri in plena synodo constituti statuimus et ordinamus quod quicunque persone episcopi uiolenciam intulerit aut scandalum; quicunque eciam episcopum, sacerdotem, rectorem, uicarium seu clericum bonis spoliauerit mobilibus siue immobilibus, ubicunque in uita uel in morte; omnes eciam et singuli qui in maneriis episcopalibus episcopum spoliauerint bladis, animalibus, uasis, utensilibus seu aliis bonis quibuscunque, lacerando domos, prescindentes siluas, destruendo cunicularia, pascua et uiuaria seu quecunque alia bona ad Christi et ecclesie patrimonium pertinencia; omnes eciam iurisdiccionem episcopalem impedientes, indictantes maliciose et incriminantes episcopum et ministros iurisdiccionis sue propter exercitium eiusdem infra suam diocesim ad corrigendum peccata, et ad hoc uel aliquod premissorum auxilium prestiterint consilium uel fauorem, ipso facto sint excommunicati excommunicacione maiori, aqua non possunt absolui nisi prius facta plenaria restitucione ablatorum, et de offensa ecclesie sufficienti satisfaccione et emenda.</p>
                    <p>Insuper quia iuris ordo et racionis hoc requirit, ut in quo quis deliquit in eo puniatur, ordinamus et statuimus quod supradicti nequiciorum filii omnes et singuli ecclesiam Dei spiritu diabolico impugnantes, una cum excommunicacione predicta omni careant ecclesiastica libertate et immunitate, tam in personis quam in bonis, in uita pariter et in morte sint eorum persone infames et intestabiles, et ecclesiastica careant penitus sepultura.</p>
                    <p>Inhibemus eciam districte omnibus et singulis sacerdotibus sub pena excommunicacionis maioris ne quemquam ex supradictis nequitie filiis admittant post mortem ad ecclesiasticam sepulturam propter fauorem quemcunque seu cuiuscunque.</p>
                    <p>Quodsi forte contigerit ignoranter, statim agnita ueritate corpus illud putridum faciat exhumari et membra illa diabolica extra sanctuarium in sterculinium proici; ut discant alii quanti sit demeriti ministros Christi et ecclesiam Dei prosequi, quam ipse sanguine proprio redemit et uniuit sibi sponsam, cuius ipse caput est nosque membra eius. Quodsi secus actum sit, ecclesiam ipsam et coemeterium ecclesie supponimus interdicto, donec illud corpus maledictum a societate Christianorum proiectum sit et abiectum.</p>
                    <p>De his qui in fraudem rectorum in articulo mortis bona sua alienant.</p>
                    <p>Item quoniam in dileccione Dei et proximi tota lex pendet et prophete iuxta sentenciam Saluatoris, filii Catholice ecclesie in mortis articulo constituti disponendo de bonis ea que Dei sunt et ecclesie primitus offerre solent et soluere; ea que proximo sunt debita reddere iuxta posse; reliqua autem bona piis operibus applicare et oracionum suffragia implorare, ut eorum anime post mortem a peccatis soluantur et de penis purgatorii ualeant liberari.</p>
                    <p>Quocontra quidam ex subditis nostris, ut accepimus, omnia bona sua mobilia et immobilia sani et incolumes aliis dant ea intencione ut liberius absque perdicione bonorum ualeant alios interficere; alii in mortis articulo constituti omnia bona sua aliis conferunt in fraudem ecclesie et creditorum ita ut sibi nihil retineant unde possint pro iuribus ecclesie satisfacere et debitis creditorum et in semetipsos crudelissimi animas suas proprias defraudent post mortem, operibus pietatis et aliorum suffragiis, quantum in eis est, penitus subtractis ab eisdem; propter quod uehementer pulsati a subiectis de salubri remedio super hoc compellimur ordinare.</p>
                    <p>Nos igitur de communi consilio et assensu capituli et cleri nostri in plena synodo constituti ordinamus et statuimus quod quicunque in mortis articulo constitutus uel ante omnia bona sua donauerit cuicunque, machinando mortem proximi sui uel in fraudem ecclesie et creditorum et anime proprie dispendium, ad sepulturam ecclesiasticam nullo modo admittatur sine licencia episcopi speciali, preuia tamen sufficienti caucione de restituendo et soluendo; recipiens autem huiusmodi donum conscius tante fraudis ab ingressu ecclesie ipso facto sit suspensus.</p>
                    <p>Qua enim fronte seu temeritate ecclesiasticam petit sepulturam in sanctuario post mortem qui in mortis articulo constitutus ipsam ecclesiam in qua nomen Christianitatis accepit et ecclesiastica sacramenta iuribus suis defraudat et spoliat ut ingratus?</p>
                    <p>Qua eciam fronte et temeritate in medio populi Catholici se petit tumulari post mortem qui constitutus in mortis articulo in semetipsum crudelissimus animam propriam quam post Deum summe tenetur diligere oracionum suffragiis et operibus pietatis defraudat et illudit, penisque inferni uel purgatorii sponte committit affligendam?</p>
                    <p>Licet enim unusquisque lege communi de rebus suis propriis libere possit disponere, nulli tamen Christiano hoc licet in iniuriam Dei et proximi et contra salutem anime sue, cum hoc directe repugnet precepto Dei de dileccione Dei et proximi in qua, ut premissum est, tota lex diuina pendet et prophete.</p>
                    <p>Inhibemus igitur districte sacerdotibus et ecclesiarum curatis uniuersis sub pena excommunicacionis maioris ne propter fauorem quemcunque seu cuiuscunque talem donatorem ad ecclesiasticam recipiant sepulturam sine licencia episcopi diocesani.</p>
                    <p>Ordinamus et statuimus quod per uicarios et presbyteros parochiales ista duo statuta in omnibus ecclesiis parochialibus bis in anno publicentur coram parochianis in uulgari; scilicet Dominica prima Aduentus et Dominica prima Quadragesime, ut nullus per ignoranciam se possit excusare.</p>
                    <p>Sentencia generalis.</p>
                    <p>Ex auctoritate Dei Patris et Filii et Spiritus Sancti necnon et sancte Dei genetricis Marie et Beati Michelis archangeli atque omnium celestium uirtutum atque patriarcharum et prophetarum et Sancti Iohannis Baptiste atque Euangeliste, sanctorum apostolorum Petri et Pauli et Stephani protomartyris Christi atque omnium matrirum, Sancti Cannici et Beatorum Kerani et Francisci confessorum et sanctarum uirginum simulque omnium sanctorum auctoritate excommunicamus atque a liminibus sancte matris ecclesie sequestramus omnes illos qui maliciose hanc ecclesiam Sancti Cannici uel aliquas ecclesias Ossoriensis diocesis suis iuribus uel libertatibus inquietant, molestant et defraudant aut earum possessiones terrarum uel libertatum uel res quas iuste possident fraudulenter inuadere nituntur seu iniuste per seculi potenciam uel cautelas auferre contendunt in futurum, ablatasque detinent publice uel occulte; necnon omnes et singulos qui ipsis in premissis opem, consilium uel auxilium prestant uel fauorem; omnes eciam fractores ecclesiarum seu domorum ecclesiasticarum incendiarios, sacrilegos sortilegas, publicos hereticos, usurarios, ecclesie Dei et terre pacis perturbatores, sequestri ecclesiastici uiolatores, occultos et publicos detentores decimarum et bonorum mobilium ab intestato decedentium post sequestrum in eisdem auctoritate ordinaria appositum, regiasque prohibiciones in causis testamentariis seu matrimonialibus uel mere spiritualibus in ecclesiastice iurisdiccionis elusionem temere impetrantes conspiratores, uirorum ecclesiasticorum maliciose indictatores[2] et precipue omnes illos qui de domibus, maneriis, grangiis uel aliis locis ad episcopatum Ossoriensem uel ad aliquam ecclesiam Ossoriensis diocesis pertinentibus quicquam de bonis mobilibus preter uoluntatem aut permissionem dominorum uel eorum qui sunt huiusmodi rerum custodes deputati auferunt, spoliant, abducunt, asportant et detinent publice uel occulte, seu qui huiusmodi iniquitatis filiis opem, consilium, auxilium prestant uel fauorem.</p>
                    <p>Sint a Deo et Beata Maria Uirgine omnibus sanctis Dei et nobis maledicti; interius et exterius maledicti, in via maledicti, in agro maledicti, in ciuitate maledicti, in domo et extra domum maledicti, egredientes et regredientes maledicti, manducando, bibendo, dormiendo et uigilando, stando atque sedendo et quicquid operis siue in bello siue in pace faciendo.</p>
                    <p>Deleantur de libro uiuentium et cum iustis non scribantur.</p>
                    <p>Fiat habitacio eorum deserta; in habitaculo eorum non sit qui habitet.</p>
                    <p>Obscurentur oculi eorum ne uideant, et dorsa eorum curuentur.</p>
                    <p>Effunde, Domine, super eos iram tuam, et furor ire tue comprehendat eos.</p>
                    <p>Appone iniquitatem super iniquitatem eorum, et non intrent in iusticiam tuam.</p>
                    <p>Fiat mensa eorum coram ipsis in laqueum, et in retribuciones et scandalum. Scrutetur fenerator omnem substanciam eorum, et diripiant alieni labores eorum.</p>
                    <p>Et quia dilexerunt malediccionem, ueniat ad eos; et noluerunt benediccionem, et elongabitur ab eis.</p>
                    <p>Fiant dies eorum pauci et possesione seorum accipiant alteri.</p>
                    <p>Fiant filii eorum orphani, et uxores eorum uidue. Deus conterat dentes eorum, et lingue eorum nunquam loquantur sapienciam.</p>
                    <p>Sitque pars et societas eorum cum Datham et Abiram, cum Sapphira et Anania, cum Iuda et Pilato, cum Simone et Nerone.</p>
                    <p>Et sicut extinguuntur iste lucerne, ita claritas lucis uisionis Dei ipsis extinguatur, et anime eorum qui huiusmodi maleficia fecerint seu faciant in futurum cadant in infernum cum diabolo et ministris eius, nisi a commissis resipiscant et ad emendacionem congruam ueniant.</p>
                    <p>Fiat! Fiat!</p>
                    <p>Precipimus insuper quod huiusmodi sentencia excommunicacionis per omnes rectores, uicarios seu presbyteros parochiales diocesis Ossoriensis in singulis ecclesiis suis semel in quolibet quarterio anni coram clero et populo, cum maior fuerit multitudo populi in ipsis ecclesiis, intra missarum solemnia, pulsatis campanis, candelis accensis solemniter publicetur; de uerbo ad uerbum recitetur in lingua materna sub pena excommunicacionis quam non facientes incurrere uolumus ipso facto.</p>
                </div>
                <div>
                    <head>Footnotes</head>
                    <p>[1] [ibus]</p>
                    <p>[2] [conspiratores, uirorum ecclesiasticorum maliciose indictatores]</p>
                </div>
            </div>
        </body>
    </text>
</root>
