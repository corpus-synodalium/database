<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Rieti</title>
                <recordID>0386</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1303</origDate>
                <dateNotes/>
                <origPlace>Rieti</origPlace>
                <diocese>Rieti</diocese>
                <province>[Holy See]</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 386</p>
                <p>Year: 1303</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Rieti</p>
                <p>Diocese: Rieti</p>
                <p>Province: [Holy See]</p>
                <p>CountryModern: Italy</p>
                <p>Latitude: 42.4</p>
                <p>Longitude: 12.866667</p>
                <p>PlaceNotes: directly subject to Holy See</p>
                <p>Classification: Diocesan</p>
                <p>IssuingAuthority: Giovanni Muti Papazzurri</p>
                <p>IssuingAuthorityAlt: None</p>
                <p>RegnalStart: 1302</p>
                <p>RegnalEnd: 1339</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: [Paris BnF lat 1556, fol. 1r-16]</p>
                <p>SourceOther: None</p>
                <p>Edition: Martene, Veterum Scriptorum, VIII, col. 1494-1513</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: constitutions of 1303 and 1315 mixed up together, as noted by Brentano, New World in a Small Place, 109</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine Domini.</p>
                    <p>Amen.</p>
                    <p>Quam periculosum sit et tremendum pastoralis officii dignitate fungentibus, quam sic onerosa cura regiminis gregis dominici et administracio in prelacione sibi commissa [1] militet quia diuina maiestas extra iniungit et precipit ea que pro salute humani generis solus [2] regimini ecclesie Reatine curis sollicitamur continuis tamen ut iuxta tradite nobis dispensacionis officium subdit [3] prosperitate utique prosperum iugiter quantum nobis [4] dio intendamus [5] quiete labore, et ut scandala quantum in nobis est remoueantur ab ipsis [6] transimus insomnes.</p>
                    <p>Sane cum per predecessores nostros bone [7] constituciones edite, quos pro utilitate communi [8] abbreuiatis aliquibus in totum uel in partem [9] et detraccionibus factis prout expedire uidimus in [10] nostrorum quietem multa statuuntur salubriter [11] ad laudem et reuerenciam omnipotentis Dei, honorem Uirginis gloriose omniumque sanctorum, ad reuerenciam et honorem sacrosancte Romane ecclesie, ac sanctissimi patris et domini N. pape, et in reuerendorum patrum dominorum cardinalium, ad doctrinam et sanctam informacionem et honestam et condignam reformacionem omnium subditorum nostrorum, potissime prelatorum, cunctorumque rectorum, seu capitulorum, quibus fuerit animarum cura commissa, ceterorumque clericorum fecerimus, edi mandauimus ac eciam publicari, in uirtute sancte obedientie tam prelatis, quam clericis omnibus et singulis iniungentes, ut infra scriptas constituciones omnes et singulas diligenter obseruent, et nihilominus ipsarum constitucionum transgressores penas temporales et spirituales uolumus quod incurrant, quas in constitucionibus ipsis mandauimus annectendas, interpretacione, adieccione, correccione, et declaracione ipsarum nostre disposicionis et ordinacionis arbitrio reseruatis.</p>
                </div>
                <div>
                    <head>Capitulum 1</head>
                    <p>De immunitate ecclesiarum.</p>
                    <p>Frequens et assidua nos querela sollicitat et inuitat, ut laicorum abusibus peruersorum, dolis et fraudibus, qui non contenti, ecclesias et personas ecclesiasticas tot oneribus, collectis, talliis et exaccionibus incessanter aggrauare nituntur, opportunis remediis occurramus: qui nec prudenter attendunt, quam graue crimen incurrant, et suarum periculum animarum.</p>
                    <p>Prelatis ecclesie et personis ecclesiasticis tallias et collectas, grauia plurima inferunt, ab ipsis suorum redituum et prouentuum uel bonorum dimidiam decimam, seu uicesimam, uel quamuis aliam porcionem, quantitatem aut quotam exigunt et extorquent sub adiutorii, mutui, subuencionis, uel doni nomine, seu quouis alio titulo, modo, uel quesito colore, eosque sue subiicere seruituti et sue dicioni submittere multifarie moliuntur.</p>
                    <p>Cui morbo sanctissimus pater et dominus, dominus N. papa condignam et celebrem precogitans adhibere medelam, pia consideracione, de suorum fratrum consilio, irrefragabiliter statuit, ut uniuersi et singuli, siue imperatores, reges, principes, duces, comites, barones, potestates, capitanei, officiales uel rectores, quocumque nomine censeantur, castrorum, seu quorumcumque locorum constitutorum, uel quicumque alii presidentes, cuiuscumque fuerint preeminentie, condicionis et status, uel quacumque alia dignitate suffulti, qui talia imposuerint, exegerint, uel receperint, uel in predictis dederint auxilium, consilium et fauorem, publice uel occulte, ipso facto, sentenciam excommunicacionis incurrant.</p>
                    <p>Uniuersitates quoque, que in ipsis culpabiles fuerint, ecclesiastico subiaceant interdicto: a quibus excommunicacionis et interdicti sententiis nullus absolui ualeat, preter quam in mortis articulo, absque apostolice sedis auctoritate et licencia speciali, prout in constitucionibus dicti domini nostri BONIFACII plenius continetur.</p>
                    <p>Sed quia utilitas nulla uel modica proueniret ex huiusmodi constitucione sic prouide promulgata, nisi sit qui eam faceret obseruari, sub pena priuacionis officii et beneficii mandamus auctoritate predicte constitucionis et nostre, uniuersis et singulis abbatibus, prepositis, archipresbyteris, et aliis ecclesiarum rectoribus, et prelatis, ac clericis et personis ecclesiasticis uniuersis, quatenus predicti domini nostri Bonifacii summi pontificis constituciones in eorum ecclesiis obseruent, et faciant obseruari, nec talibus absque sedis apostolice licencia ullatenus acquiescant, quocumque pretextu cuiuscumque obligacionis, promissionis, concessionis factarum hactenus, uel faciendarum inantea, priusquam predicti domini nostri Bonifacii et istius constitucio, prohibicio, uel preceptum ad ipsorum noticiam peruenerint, uoluntarie nihil soluant, nisi coacti timore ducti.</p>
                    <p>Nec predicti seculares quoquo modo recipiant, et si soluerint, et predicti receperint in excommunicacionis sentenciam incidant, ipso facto, et ut nullam ignoranciam causari ualeant, uolumus et mandamus sub pena priuacionis, quatenus singulis primis diebus cuiuslibet mensis, a festo natiuitatis et resurreccionis Domini, constituciones ipsius prelati seu ecclesiarum rectores per se, uel per alium, seu alios, coram populo dum missarum solemnia celebrantur faciant publicari, ac illos seculares qui contrarium fecerint, nominatim denuntient in predicti domini nostri constitucionem, ac excommunicacionis sentenciam incurrisse, et uniuersitates, castra seu uillas que contra hec fecerint, esse suppositas ecclesiastico interdicto.</p>
                </div>
                <div>
                    <head>Capitulum 2</head>
                    <p>De habenda custodia corporis Christi et aliorum sacramentorum ecclesiasticorum.</p>
                    <p>Ut diuinis misteriis et ecclesiasticis sacramentis honor debite reuerentie habeatur, statuimus et mandamus, ut in singulis ecclesiis et capellis sancta eucharistia, chrisma, uel oleum sanctum sub diligenti custodia et deuocione fideliter et continue clauibus adhibitis seruentur in loco mundissimo et signato.</p>
                    <p>Si uero is ad quem spectat custodia, ea incauta reliquerit, per mensem ab officio et beneficio suspendatur.</p>
                    <p>Et si per eius incuriam aliquid nefandum inde contigerit, grauius punietur.</p>
                    <p>Sint eciam prelati, rectores, et clerici studiosi circa ecclesias, et earum ornatus, libros, uasa altaris, pallas, et sacerdotalia indumenta.</p>
                    <p>Negligentes uero iuxta nostrum beneplacitum punientur.</p>
                </div>
                <div>
                    <head>Capitulum 3</head>
                    <p>De pena clericorum non euntium ad diuina officia.</p>
                    <p>Prelatorum et clericorum nobis subiectorum desidie uirtutibus inuicem obuiare, prout ad nostrum spectat officium, intendentes, hac presenti constitucione statuimus et mandamus, ut uniuersi et singuli ecclesiarum rectores, seu capellani, et beneficiati clerici, ad ea que ipsos dignoscuntur spectare officia uigiles et attenti, penitenciam frequentem in ecclesiis predicent, et moneant populum, ut non tantum semel in anno, sed pluries; et totiens quilibet confiteatur, quotiens se nouerit mortaliter offendisse: opportune importune iuxta apostolum persistentes in suis ecclesiis horis debitis, qua dignum est reuerencia, ad diuinorum precipue ministeria peragenda unanimiter et concorditer conueniant, necnon corde et labiis Altissimo reddere studeant uota digna.</p>
                    <p>Qui autem nocturnis et diurnis officiis desidentes interesse neglexerint seu obmiserint, pro qualibet hora matutinarum, seu missa uesperarum, sacerdos in sex denariis, alii minores in quatuor denariis condemnentur: quam penam, qui interfuerint ad diuina, possint ab eis qui neglexerint recipere et habere: qui uero petenti noluerit exhibere, per mensem proprii beneficii se nouerit incursurum penam, huiusmodi obtemperantium commodis applicandam.</p>
                </div>
                <div>
                    <head>Capitulum 4</head>
                    <p>De habitu clericorum et pena non portantium.</p>
                    <p>Cum in clericis ornatus exterior, qui consistit in uestibus, necessario exigatur; unusquisque, proprii status et gradus dignitate pensata, utitur talibus indumentis, per que omnis tollatur suspicio et dissolucionis materia propellatur.</p>
                    <p>Uolumus itaque et statuimus, ac eciam in uirtute obedientie precipiendo mandamus, quatenus sacerdotes et precipue ecclesiarum rectores, siue capellani curam animarum habentes, ac eciam nostri canonici ecclesie cathedralis, cum opportunum duxerint ire per ciuitatem, non absque cappis clausis, seu clamide post collum uel ante pectus connexo et socio procedant; et cum reintrauerint ecclesiam ad diuina, clausis cappis et clamidibus similiter sint induti.</p>
                    <p>Mandati autem et statuti nostri huiusmodi tam laudabilis contemtores, preter notam inobedientie et leuitatis, quam in se detegunt, canonici nostri tantum pro uice qualibet, quotidianis distribucionibus unius hebdomade de ipso facto nouerint se priuatos: alias uero, prout uidebitur, punicioni nostre uolumus subiacere.</p>
                    <p>Indulgemus tamen quod tempore pluuie incedentes possint uti tabartis decentis coloris et forme.</p>
                </div>
                <div>
                    <head>Capitulum 5</head>
                    <p>De tonsura clericorum.</p>
                    <p>Coronam et tonsuram habeant uniuersi clerici congruentes; et in diuinis officiis et aliis bonis studiis se exerceant diligenter, seruantes illum ordinem atque formam in ecclesiasticis sacramentis, in diuinis officiis, que nostra tenet ecclesia cathedralis, ab ipsis uero clericis, presertim in minoribus ordinibus constitutis, in ecclesiis et ubilibet dum diuinis uersantur officiis, deferri capucia prohibemus, contemtores pro uice qualibet in quinque solidis condemnantes.</p>
                </div>
                <div>
                    <head>Capitulum 6</head>
                    <p>De consuetudine campanarum matutini seruanda.</p>
                    <p>Consuetudinem hactenus laudabiliter obseruatam in pulsacione campanarum ad matutinas et alias horas canonicas, post datum signum a nostro sacrista, uolumus obseruari, statuentes ut qui prius pulsauerit, pro qualibet uice in duobus sollis condemnetur, quos idem sacrista teneatur nobis illico denunciare.</p>
                </div>
                <div>
                    <head>Capitulum 7</head>
                    <p>De confessione.</p>
                    <p>Precipimus sacerdotibus curam habentibus animarum, ut quemlibet parochianorum suorum, postquam ad annos discrecionis peruenerint, qui non semel in anno sua confiteatur peccata ipsi sacerdoti uel alteri de eius licencia, et non susceperit ad minus in pascha eucharistie sacramentum, nisi de sui sacerdotis consilio ex aliqua iusta causa duxerit abstinendum, priuetur in uita ab ingressu ecclesie, et in morte careat ecclesiastica sepultura.</p>
                </div>
                <div>
                    <head>Capitulum 8</head>
                    <p>De pena non exequentium testamenta.</p>
                    <p>Studeant sacerdotes in his que spectant ad eorum officium, et suorum subiectorum salutem, diligenciam adhibere, uisitando presertim parochianos suos infirmos, quibus consulatur sua confiteri peccata, et ecclesiastica suscipere sacramenta, et super his que ad pias causas duxerint relinquenda, secundum quod eorum saluti uiderint expedire, et disposiciones talium uoluntatem in aliqua cedula memoraliter edita infra octo dierum spatium nobis assignent, ne relicta in pias causas ualeant occultari.</p>
                </div>
                <div>
                    <head>Capitulum 9</head>
                    <p>De testamentis.</p>
                    <p>Parochiani autem qui proprium sacerdotem uel alium ex sui licencia non duxerint in ultimis adhibendum, non reconcilientur eciam ab ipso, sed careant ecclesiastica sepultura: notarius uero qui absente sacerdote proprio, ut dictum est, predicta in scriptis contra predictam constitucionem redegerit, ab ingressu ecclesie cum familia careat.</p>
                    <p>Executores eciam seu fideicommissarii et heredes defunctorum, tutores eciam et curatores ipsorum heredum, qui relicta ab eis in ultima uoluntate ecclesiis, et ceteris piis locis soluere neglexerint uel retardant, nisi infra trium mensium spatium post mortem testatoris, relicta ad pias causas executi fuerint, et soluerint cum effectu, ipsos excommunicacionis sentenciam incurrere uolumus ipso facto.</p>
                </div>
                <div>
                    <head>Capitulum 10</head>
                    <p>De pena conspiraciones et coniuraciones facientium.</p>
                    <p>Prelatis autem et clericis uniuersis nostre ciuitatis et diocesis, cuiuscumque condicionis, status, et dignitatis existant, conspiraciones, et conuenticula, seu societates illicitas, et alias quascumque pacciones, que fidelitatis nobis debite iuramento, necnon honori, et iurisdiccioni et dignitati nostre ualeant quomodolibet derogare, inter se pacisci facere et obseruare penitus prohibemus; et si pro defensione suarum ecclesiarum seu iurium ipsarum cum hoc iure prohibeatur, fieri dignoscatur, ipsasque tamquam suspectas et reprobas irritantes, auctores et obseruatores ipsarum, nisi celeriter, uidelicet infra mensem continuo numerandum, huiusmodi conspiraciones et pacciones totaliter annullauerint, reuocauerint et ab eis destiterint, excommunicacionis et anathematis uinculo ex nunc innodamus sentencialiter in his scriptis.</p>
                    <p>Ipsos nihilominus percepcione beneficiorum suspendentes, si uero nostra prohibicione contemta contumaciter obdurati, a percepcione beneficiorum non duxerint abstinendum, ex nunc ipsis beneficiis se nouerint sentencialiter esse priuatos.</p>
                </div>
                <div>
                    <head>Capitulum 11</head>
                    <p>De eodem.</p>
                    <p>Item, excommunicamus omnes et singulos prelatos, rectores et alios clericos, cuiuscumque status, ordinis, et condicionis existant, qui sub quocumque colore fecerint coniuraciones seu conspiraciones, seu factas que ad mortem seu membri abscissionem incederint quoquo modo, infra quindecim dierum spatium non reuocauerint cum effectu.</p>
                </div>
                <div>
                    <head>Capitulum 12</head>
                    <p>De clericis habentibus diuersa beneficia curam animarum habencia.</p>
                    <p>Damnanda curatorum improbitas et preceps auaritie coecitas, aliquorum animos occupatos in illius abusionis temeritatem impellunt, ut que sibi a iure nouerint interdicta, fraudum quibusue coloribus usurpare conentur; uolentes huiusmodi fraudibus obuiare, et animarum predictorum saluti quantum possumus prouidere, hac presenti constitucione statuimus et districte inhibendo mandamus uniuersis et singulis predicte iurisdiccionis nostre clericis, cuiuscumque ordinis, status, dignitatis, honoris uel gradus sint, ne curam uel locum in pluribus partibus aut dignitatibus, seu personatu, et beneficio, aut dignitate, aut duobus uel pluribus beneficiis curam animarum habentibus, uel dignitate aut personatu ac beneficio curam habente animarum annexam uendicare, insimul habere, et tenere de facto presumant, contra sacrorum canonum instituta, in suarum dispendium animarum, sed predictas dignitates et personatus, seu beneficia plurima in simul curam animarum habencia, iure communi et presentis constitucionis uigore habere, tenere, sibi nouerint interdictum.</p>
                    <p>Si quis autem tante temeritatis extiterit, quod in elusionem sacrorum canonum, contra constitucionis presentis nostre tenorem, tales dignitates, personatus et beneficia curam animarum habencia retinere presumpserit, nisi infra XV. dierum spatium post publicacionem constitucionis istius, quod eis pro peremtorio termino assignamus, libere possessionem facti, quam tenent seu quascumque possessiones predictarum dignitatum, personatuum et beneficiorum habentium curam animarum, curas in nostris manibus resignare curauerint, ex nunc ipsos omnes et singulos presentis constitucionis auctoritate priuamus habito et ambito, et priuatos esse denunciamus eos ab omni possessione iuris et facti predictorum beneficiorum, dignitatum et personatuum: ammonentes ut in prefatum tempus ostendant nobis sufficientes dispensaciones seu indulgencias, si quas habent.</p>
                </div>
                <div>
                    <head>Capitulum 13</head>
                    <p>De clericis qui recipiunt alienos parochianos, et residencia facienda.</p>
                    <p>Quia plurimi capellani et rectores ecclesiarum nostre ciuitatis et diocesis, falcem in messem alienam mittere non uerentes, [12] passim alienos parochianos, propriis sacerdotibus irrequisitis et contemtis, ad diuina officia et ecclesiastica sacramenta, contra canonica statuta, indecenter admittunt.</p>
                    <p>Nos hoc de cetero fieri penitus prohibemus, huius nostre constitucionis temerarios contemtores pro nostro arbitrio puniri uolentes.</p>
                    <p>Ne uero propter rectorum, capellanorum et clericorum absenciam contingat ecclesias debitis officiis defraudari, in detrimentum animarum et scandalum plurimorum; uolentes huic scandalo obuiare, statuimus ut cum aliquis clericus eciam ex racionabili forsan causa se uoluerit absentare, non ultra tres dies extra terram sine nostra speciali licencia debeat immorari; si secus fecerit, nostro arbitrio punietur.</p>
                </div>
                <div>
                    <head>Capitulum 14</head>
                    <p>De processionibus, et modo ipsarum, et pena non seruantium.</p>
                    <p>Cum debeat cathedralis ecclesia tamquam mater et maior a ceteris filiis et subsidiis uenerari, eiusque sit decor clericorum decorus ornatus, ac illius maioritas emineat ex concursu et frequencia clericorum maiore; idcirco prouide duximus statuendum, ut in consuetis festiuitatibus omnes sacerdotes ciuitatis et clerici ad maiorem cathedralem ecclesiam debeant conuenire.</p>
                    <p>Cum autem processionaliter fuerit in toto clero alicubi procedendum, post campanarum trinam pulsacionem, ad eamdem ecclesiam immediate concurrant.</p>
                    <p>Qui autem in dictis horis uenire contemserint, si sacerdotes, in decem solidis; si autem alius maior minorue clericus, in quinque solidis condemnetur.</p>
                </div>
                <div>
                    <head>Capitulum 15</head>
                    <p>De residencia facienda a clericis, et reparacione ecclesiarum, et pena non seruantium.</p>
                    <p>Ne propter rectorum et prelatorum ecclesiarum absenciam contingat eorum ecclesias debitis officiis defraudari, in eorum animarum periculum et scandalum plurimorum non modicum; statuimus et mandamus, quod prelati et rectores conuentualium uniuersi ciuitatis et diocesis Reatine, ad eorum ecclesiam debeant infra mensem peremtorie post publicacionem constitucionis huiusmodi, accedere, et in eisdem continue et personaliter residere; mandantes nihilominus sacerdotibus et clericis uniuersis ciuitatis et diocesis Reatine, cuiuscumque status et condicionis existant, quod infra trium mensium spatium a die publicacionis istius, ecclesias in quibus ipsa beneficia obtinent, que reparacione indigeant, incipiant et prosequantur facere reparari.</p>
                    <p>Contemnentes uero causa laudabili constituti, ex tunc se nouerint a beneficiis et prouentibus, que in eisdem ecclesiis obtinebant, esse suspensos.</p>
                    <p>Qua suspensione facta, si quid de beneficiis et prouentibus predictis percipere quoquo modo presumserint, ipso facto sentenciam excommunicacionis incurrant.</p>
                </div>
                <div>
                    <head>Capitulum 16</head>
                    <p>De clericis qui furtiue ordines recipiunt.</p>
                    <p>Ordines nullus furtiue recipiat, non simoniace, non scienter aliquo impedimento ligatus, et presertim qui foret de illegitimo matrimonio natus; nec aliquis aliquem sic impeditum ad ordines presentet scienter, nisi sufficienter secum fuerit dispensatum.</p>
                    <p>Quicumque autem ordinem aliquem contra istam prohibicionem susceperit, uel aliquem ad ordinem presentauerit, si fuerit de ciuitate uel diocesi Reatina, ipso facto, excommunicacionem incurrat, a qua nonnisi per episcopum absoluantur.</p>
                </div>
                <div>
                    <head>Capitulum 17</head>
                    <p>Ne relicta ecclesiis ad certum usum, conuertantur in alium, etc.</p>
                    <p>Exigit officii nostri debitum, ut pias decedentium uoluntates plene seruari mandemus et efficaciter adimpleri.</p>
                    <p>Unde quia sepe contigit, a Christi fidelibus nostre ciuitatis ac diocesis, pro fabrica seu ornamento, uel ob alium certum usum, uel opus, aliquibus ecclesiis certas pecunie quantitates, uel res alias, in plena ualetudine donari, seu in ultima disposicione relinqui: quas pecunie quantitates, uel res alias, prelati seu canonici uel clerici ecclesiarum ipsarum, auaritie cupiditate coecati, inter se distribuere, ac propriis commodis et usibus applicare temerarie non uerentur: propter quod fidelium animi scandalizantur non modicum, et redduntur erga ecclesiam indeuoti.</p>
                    <p>Ordinamus atque statuimus pias predictorum fidelium uoluntates protinus obseruari et adimplere debere; nec in proprios clericorum, uel in alios quosuis usus uel utilitates nostrarum ecclesiarum, huiusmodi pecunias siue res, nisi ad quod donate uel relicte sunt, absque nostra speciali licencia posse conuerti a prelatis et clericis memoratis: qui contra fecerint, a percepcione beneficiorum et redituum quarumcumque ipsarum ecclesiarum, quas sic defraudare non dubitant, sint suspensi.</p>
                    <p>De quibus beneficiis uel prouentibus, si, qui sunt suspensi, contingere uel percipere quoquo modo presumserint, ipso facto sentenciam excommunicacionis incurrant.</p>
                </div>
                <div>
                    <head>Capitulum 18</head>
                    <p>De pena recipientium distribuciones in absencia.</p>
                    <p>Constitucionem racionabilem et multipliciter commendendam SS. patris et domini nostri Bonifacii pape VIII. qua expresse cauetur, ne aliquis canonicus, uel alius beneficiatus, seu clericus cathedralium ecclesiarum distribuciones quotidianas, que tantum residentibus distribuuntur, percipere audeat, licet in ciuitatibus et aliis locis, in quibus ipse consistunt ecclesie presens existat, nisi iisdem ecclesiis continue deseruiat in diuinis, consuetudine qualibet contraria non obstante; mandamus et uolumus in omnibus et singulis ecclesiis nostre ciuitatis et diocesis, per omnes prelatos, canonicos, et presbyteros, et clericos ipsorum in omnibus inuiolabiliter obseruari, et contemtores constitucionis prefate nostro arbitrio puniri.</p>
                </div>
                <div>
                    <head>Capitulum 19</head>
                    <p>De pena sacerdotum, qui conducunt aliorum ecclesias, sine licencia episcopi.</p>
                    <p>Cum sit ars artium regimen animarum, non sunt ad hoc passim indifferenter sacerdotes inexperti et incogniti assumendi: quia per tales, cum uitam et mores subditorum seu parochianorum ignorant, non potest eis de animarum salute plene consuli et salubriter prouideri; per quamplures namque ciuitatis et diocesis ecclesias sacerdotes et capellani morantur conducti non perpetui, absque predecessorum nostrorum, et nostra concessione seu licencia, missas et alia diuina officia celebrantes, confessiones audientes, et ministrantes ecclesiastica sacramenta: quod quam sit damnabile et puniendum, nemo sane mentis ignorat.</p>
                    <p>Intendentes igitur animarum periculis et decepcionibus obuiare, statuimus et prohibemus expresse, ne aliquis sacerdos seu capellanus ecclesiam aliquam nostre ciuitatis et diocesis, ab aliquo clerico et laico ad firmam recipere audeat, nec in ea morari de cetero, quouis quesito colore, animarum curam inibi habiturus et ministraturus parochianis ipsius ecclesie sacramenta, nisi nostra uel uicarii nostri petita licencia et obtenta; sacerdotes uero seu capellanos talia presumentes, clericos uel eciam laicos locantes seu detinentes in suis ecclesiis huiusmodi sacerdotes contra presentis constitucionis nostre tenorem, uolumus excommunicacionis sententie subiacere.</p>
                </div>
                <div>
                    <head>Capitulum 20</head>
                    <p>De pena illorum qui non faciunt procuratorem seu camerarium in ecclesia.</p>
                    <p>Ut in administracione rerum ecclesiasticarum, et percepcione ac diuisione fructuum et reddituum eorumdem racionabili facienda, omnis fraudis cesset suspicio, ex qua consueuit sepius in ecclesia scandalum exoriri, statuimus ac districte sub excommunicacionis pena mandamus, quod in singulis collegiatis ecclesiis et capellis, ubi plures sunt numero, per prelatum et capitulum seu clericos communiter quolibet anno eligatur unus officialis, qui prepositus uel procurator, seu camerarius nuncupetur, qui omnia et singula undecumque communiter obueniencia seu communia ipsarum ecclesiarum fideliter administret atque percipiat, et recepta diligenter et districte conscribat, seruata sufficienti porcione pro episcopalibus et aliis incumbentibus oneribus et debitis persoluendis, residua distribuat sine fraude proporcionaliter inter eos iuxta morem debitum, et modum obtentum in ipsis ecclesiis conseruatum, redditurus singulis sex mensibus dicti anni de receptis et expensis plenariam racionem.</p>
                    <p>Idemque officialis sic electus corporaliter iuret statim, quod prudenter et fideliter officii sui debitum exequatur.</p>
                </div>
                <div>
                    <head>Capitulum 21</head>
                    <p>De clericis, quod scribant bona et paramenta ecclesie.</p>
                    <p>Ne iura et bona mobilia ecclesiarum ualeant quomodolibet deperire; sed Deo auctore illibata seruentur; statuimus et districte sub excommunicacionis pena mandamus, quod in singulis ecclesiis nostre ciuitatis et diocesis per prelatos, canonicos, seu clericos ipsarum infra xx. dies a publicacione constitucionis presentis, scribantur diligenter et distincte in aliquo libro seu quaterno, omnes et singule possessiones domorum, uinearum, terrarum, et reditus pensionum, censuum et affictuum ac omnium iurium aliorum, necnon paramenta, uasa, libri et alia mobilia uniuersa; qui libet seu quaternus in thesauro seu sacristia ipsarum ecclesiarum fideliter ad perpetuam cautelam et memoriam conseruetur, contrarium facientes nostro arbitrio punientes.</p>
                </div>
                <div>
                    <head>Capitulum 22</head>
                    <p>De pena fraudantium quartam debitam domino episcopo Reatinensi.</p>
                    <p>Ne iura nostra episcopalia inexacta et irrequisita relinquere aut reprehensibiliter negligere uideamur, qui alios in sua iusticia confouemus; ordinamus et presentis constitucionis auctoritate prohibemus expresse, ne prelati, canonici ecclesiarum nostre ciuitatis et diocesis, iurisdicciones nobis competentes et iura nobis debita ab eis uel a suis clericis, potissime quartam mortuariorum et decimas nobis debitas, prout plenius canonica iura declarant, minuere aut fraudare, seu occultare, uel detinere quouis quesito colore presumant, alioquin omnes et singulos talia presumentes excommunicacionis sentenciam incurrere uolumus ipso facto.</p>
                    <p>De subtractis autem uel defraudatis seu detentis hucusque monemus omnes et singulos, ut redeuntes ad cor, nobis competenter procurent satisfacere absque mora.</p>
                    <p>Causas omnes matrimoniales nullus prelatus uel clericus nostre iurisdiccionis audire uel diffinire presumat absque nostra commissione et licencia speciali.</p>
                </div>
                <div>
                    <head>Capitulum 23</head>
                    <p>De reuocacione bonorum ecclesie alienate.</p>
                    <p>Ex commissa nobis cura in ecclesia Reatina officii pastoralis, cupientes eiusdem ecclesie temporalibus commodis, que spiritualibus plurimum suffragantur, non minus prodesse, quantum cum Deo possumus, quam preesse, nobis ad hoc causam et occasionem prestantibus nonnullis predecessorum nostrorum seu precessorum episcoporum predicte ecclesie, qui fuerunt pro tempore, concessionibus indebitis, distraccionibus, dominacionibus, uaxallorum anfraccionibus, et alienacionibus oneroris bonorum, possessionum et iurium ipsius factis, decreuimus prefate ecclesie indemnitati consulere, ac eciam opportunis remediis obuiare pro posse; et idcirco concessiones, distracciones, uaxallorum affracciones, et alienaciones huiusmodi, tam emphiteotico iure quam alio quouis modo et colore quesito, per predecessores predictos cum consensu capituli Reatini, uel absque consensu ipsorum, non sine damno et grauamine pro tempore ecclesie factas et attentas, non habentes ratas aliquantulum, neque gratas, ipsas reuocamus, annullamus et omnis firmitatis robore uacuamus, quantum de iure possumus et debemus.</p>
                </div>
                <div>
                    <head>Capitulum 24</head>
                    <p>De reuocacione constitucionum factarum per ecclesias collegiatas.</p>
                    <p>Item reuocamus, cassamus et annullamus omnes et singulas constituciones, per abbates, archipresbyteros, priores seu prepositos, et rectores ecclesiarum collegiatarum ciuitatis et diocesis Reatine, seu eorum capitula, coniunctim uel diuisim, super quibusdam ordinamentis et statutis factas et ordinatas: mandantes nihilominus sub excommunicacionis pena abbatibus, archipresbyteris, prioribus et ecclesiarum rectoribus et capitulis supradictis, quod constituciones et statuta huiusmodi, sine nostra speciali licencia et mandato, constituere et facere de cetero non presumant, et ex nunc si per eos uel eorum aliquem secus attentatum fuerit, eas cassamus, et nullius esse decernimus momenti seu eciam firmitatis.</p>
                </div>
                <div>
                    <head>Capitulum 25</head>
                    <p>De reuocacione beneficiorum uacaturorum.</p>
                    <p>Item, promissiones et recepciones ad uacaturas per predecessores nostros episcopos et capitulum maioris ecclesie, et per omnes et singulos prelatos et rectores, seu capitula aliarum ecclesiarum, qualitercumque et cum quibuscumque personis, in quibuscumque ecclesiis, beneficiis, uel prebendis factas et presumtas cassamus et annullamus, et omni iure et modo quo melius possumus irritamus; utpote contra iura canonica et civilia temere presumentes.</p>
                </div>
                <div>
                    <head>Capitulum 26</head>
                    <p>De pena clericorum excedentium in clericos.</p>
                    <p>Cupientes clericorum nostrorum mores et actus in melius reformare, excessibus uiam precludere, et iniuriarum materiam amputare, ne facilitas uenie incentiua tribuat delinquendi; salubriter statuentes, prouidentes statuimus, ut si quisquam clericus in quouis ordine constitutus, manus in alios clericos et personas ecclesiasticas iniecerit uiolentas, absque effusione tamen sanguinis, preter penam canonis, quam propter hoc incurrit, nostram nolumus effugere ulcionem, ut si in minoribus ordinibus constitutus alicui alii clerico, a sacerdote infra, per manus adieccionem iniuriam fecerit seu irrogauerit, pro uice qualibet in centum solidos curie nostre uolumus condemnari, nec prius absolucionis beneficium paciatur, quam decretam huiusmodi condemnacionem persoluerit.</p>
                    <p>Si uero in sacerdotem taliter excesserit, x. librarum condemnacioni subiaceat.</p>
                    <p>Quod si ex tali percussione enormis sanguinis effusio fuerit subsecuta, xxv. librarum condemnacioni subiaceat.</p>
                    <p>Si uero, quod absit, ad mutilacionem seu enormem debilitatem membri processum fuerit; preter penam priuacionis officii et beneficii, et exulacionis perpetue extra iurisdiccionis nostre limites, quam ipsum incurrere uolumus, in centum libris sentencialiter condemnamus, uerborum iniuriosorum penam nostro arbitrio reseruantes.</p>
                </div>
                <div>
                    <head>Capitulum 27</head>
                    <p>De pena clericorum excedentium in laicos.</p>
                    <p>Licet ad compescendum clericorum excessus, dissolucionis materiam detestandam, et detraccionis exemplum damnabile per constituciones et penas predecessorum nostrorum, deliberacio circumspecta prouiderit, ut excedentes clerici maxime contra laicos certa pena pecuniaria plectantur.</p>
                    <p>Nos tamen BLAXIUS Dei gracia Reatinensis episcopus, consulti attendentes, sicut nos tam facti experiencia quam frequens querela laicorum instruxit, quod ex pena huiusmodi, cum propter sui temeritatem minus sit formidabilis, multo malignandi audaciam summi pontificis, foueat immodestia et insolencia iuuet ad committenda quamplurima honestati et modestie non conueniencia propter quod nobis frequenter detrahit, tamquam subditorum nostrorum excessuum correccionibus tepidis et remissis, et satagunt ad hoc laici clericorum et ecclesiasticam immunitatem statutis multifariis impugnare.</p>
                    <p>Super his igitur opportunum remedium adhibere uolentes, per quod et clericorum compescatur audacia, et laicorum murmuraciones conquiescant, statuimus, ut si quidquam clericus sue fame prodibus, et proprii persecutor honoris, ausu temerario quemquam laicum citra mortem aut membri mutilacionem leserit, offenderit, seu iniuriam irrogauerit, illa eadem clericus pena plectatur, quam idem uel alius laicus, si eumdem uel alium clericum aut laicum per potestatem suum, secundum statuta ciuitatis Reatine, que quidem ad hunc casum in totum seruari uolumus et mandamus, offenderit, punietur: si autem ex offensa huiusmodi membri alicuius mutilacio fuerit subsecuta, offendens clericus ducentarum librarum pene subiaceat, et spoliatus ecclesiastico beneficio, si quod habet, extra ciuitatem et diocesim perpetuo sit expulsus, quod si forte, quod absit, in lesione illata laico mors succedat, bona iniuriantis clerici omnia confiscentur, et degradatus perpetuo carceri mancipetur.</p>
                    <p>In furtis quoque ac singulis aliis criminibus, uiolentiis, excessibus, iniuriis ac maleficiis, per clericos quoscumque commissis, in puniendo malefactores et excedentes predictos, statuta communis predicti per omnia seruari statuimus et mandamus, plus uel minus, uel nostro arbitrio reseruantes.</p>
                </div>
                <div>
                    <head>Capitulum 28</head>
                    <p>De pena portantium arma et euntium de nocte.</p>
                    <p>Interdicimus uniuersis clericis, post terciam pulsacionem campane, materiam euagandi; nec arma deferant, nisi ex iusta et legitima causa, de licencia nostra. ad aleas et taxillos non ludant. qui uero commiserit in predictis, uel aliquod predictorum, in XL. solidis pro uice qualibet puniatur: frequentantes autem tabernas pena simili puniantur; tenentes enim tabernas puniantur in centum solidis.</p>
                </div>
                <div>
                    <head>Capitulum 29</head>
                    <p>De pena heredum et executorum qui usuram non restituunt.</p>
                    <p>Exigit officii nostri debitum, ut sentenciam in sacro Lateranensi concilio contra usurarios promulgatam, per quam sacra communione altaris et in morte ecclesiastica sepultura redduntur indigni, quod ab ipsis uiuentibus oblaciones recipi prohibentur, faciamus inuiolabiliter obseruari ideoque contra usurarios ipsos, donec per satisfaccionem condignam a tam damnabilis criminis prauitate desistere ac cessare curauerint, memorati concilii censuram inrefragabiliter exerceri uolumus et seruari, ut iidem uidelicet nec ad communionem admittantur altaris, nec eorum recipiantur oblaciones, et diem extremum claudentibus denegetur ecclesiastica sepultura.</p>
                    <p>Sane quia nec per penam huiusmodi ad plenum ipsorum ualet compesci temeritas, cum contra constitucionem prefatam multas reperientes fraudes, astucias, statuant siue mandent interdum in testamentis et ultimis uoluntatibus suis, ad penas predictas uitandas, nec ipsorum heredum siue successiones ac suorum testamentorum fideicommissarios uel executores usuram omnibus illis personis restitui, que poterunt docere legitime, quod ab eis extorserint aliquid per usurariam prauitatem, in hoc gerentes fiduciam, quod instrumenta et alia cauciones, taliter sicque simulate ac fictitie a debitoribus receperunt, ac sic occulte fecerunt, quod vix aut numquam posset in foro contencioso usuras fuisse probari.</p>
                    <p>Uolentes huiusmodi fraudibus obuiare, ne ipsis ad soluendum pecuniam et animam damnando, perpetuo dolus huiusmodi suffragetur, uniuersos et singulos heredes et successores ac fideicommissarios et executores testamentorum factorum et faciendorum ab usurariis quibuscumque monemus pro prima, secunda et tercia monicione, ac peremtorie usque ad duos menses a tempore publicacionis huiusmodi, ut omnibus personis quibus nouerint, uerisimiliter per se uel per alios ipsos usurarios, quorum heredes uel successores existunt, extorsisse, usuras illas integraliter satisfacere de bonis testatoris, si ad hoc sufficiant, uel pro rata, donec sufficiant bona predicta, nullis malitiis, calumniis, seu fraudibus adhibitis; alioquin ipsos et omnes qui et que ad hoc dederint consilium et auxilium et fauorem, quod huiusmodi non restituantur usure, excommunicacionis et anathematis sentenciam ex tunc uolumus incurrere ipso facto, prohibentes omnibus sacerdotibus, ne tales, postquam eis innotuerint, admittant ad ecclesiastica sacramenta.</p>
                    <p>Illos autem executores ad hoc teneri decreuimus, quibus mandatur et precipitur, et eciam potestas datur, quod usuras omnes extortas restituant omnibus personis, que legitime probare poterunt, quod ab eis aliquod extorserint testatores nomine usurarum.</p>
                </div>
                <div>
                    <head>Capitulum 30</head>
                    <p>De pena delinquentium non comparentium in termino dato.</p>
                    <p>Trahit ad se primum obediencia subditorum, et digne penam inobediencia promeretur. nam sicut obedientes et humiles alliciendi fauoribus, confouendi gratiis dignoscuntur; sic inobedientes et contumaces sunt afficiendi penis et debitis dispendiis fatigandi.</p>
                    <p>Ut igitur uirtus obedientie de bono crescat in melius, et contumacie uitium reprimatur, statuimus et ordinamus, ut prelatus seu clericus quilibet nostre iuridiccionis super defectibus, criminibus, seu excessibus quibuscumque a nobis uel a uicario nostro peremtorie citatus, quocumque modo contra ipsum procedatur, personaliter compareat in termino assignato, alioquin propter suam absenciam confessus et conuictus de defectibus et criminibus, tam pecunialiter quam alia pena canonica puniri ualeat et damnari, nisi iustam causam sue absentie infra diem prefixum ad comparendum allegauerit et probauerit in termino sibi prefigendo a nobis.</p>
                </div>
                <div>
                    <head>Capitulum 31</head>
                    <p>De pena xxv. librarum contra clericos qui se deierant.</p>
                    <p>Ut peccatum periurii et reatum mendacii a nostris subditis temporalibus penis, quantum possumus, propellamus; statuimus et eciam ordinamus, ut si quis in nostra curia de aliquo maleficio accusatus seu denunciatus fuerit, uel si contra quemque per curiam nostram inquiritur super quocumque maleficio, negauerit se maleficium de quo agitur commisisse, et sufficienter probari contingat, ipsum dictum maleficium, preter penam sibi racione perpetrati maleficii infligendam, preter notam eciam infamie quam incurrit, in xxv. libras Rauennenses nostre camere applicandas, racione huiusmodi periurii puniatur.</p>
                </div>
                <div>
                    <head>Capitulum 32</head>
                    <p>De pena existentium in excommunicacione.</p>
                    <p>Ne impune disrumpi contingat neruus ecclesiastice discipline, cum crescente contumacia et contemtu [13], pena debeat augmentari, prouide statuimus statuendum, quod si quis excommunicacionis sentenciam, in constitucionibus nostris latam, uel alias a nobis seu uicario nostro ferendam incurrerit, et in eadem excommunicacionis sentencia ultra mensem perstiterit animo indurato, singulis mensibus, quibus in eadem excommunicacione sic damnabiliter perdurauerit, penam quinquaginta solidorum Rauennensium incurrat, nostre camere applicandorum, nec ab excommunicacione huiusmodi absoluatur, licet super principali forte satisfaciat, nisi penam predictam duxerit persoluendam.</p>
                </div>
                <div>
                    <head>Capitulum 33</head>
                    <p>De pena clericorum qui uadunt ad funera.</p>
                    <p>Cupientes a clericis nostris reprehensibiles consuetudines ac corruptelas leuitatis cuiuslibet exstirpare, ut honeste uite et morum grauitas laicis bonum exemplum prebeat et doctrinam, uniuersis et singulis ciuitatis et diocesis Reatine clericis in uirtute obedientie inhibemus, ne quis eorum de cetero, cum ad funus alicuius mortui una cum aliis clericis ire contigerit, ad domum uel ad ecclesiam sibi capucia seu biretum extrahat, uel manus ad maxillas suas extendat, nec ululatus alias more laicorum emittat. transgressores uero nostre constitucionis huiusmodi in x. solidos Rauannenses nostre camere applicandos, preter notam inobedientie, quam incurrunt, ex nunc sentencialiter pro qualibet uice condemnamus.</p>
                </div>
                <div>
                    <head>Capitulum 34</head>
                    <p>De pena prelatorum et aliorum clericorum curam animarum habentium, qui se non faciunt promoueri.</p>
                    <p>Presentis constitucionis auctoritate citamus peremtorie, et monemus omnes et singulos prepositos, archipresbyteros et abbates, seu prelatos ecclesiarum quarumlibet nostre diocesis, curam habentium animarum, ut infra annum a publicacione presentis constitucionis continue numerandum se faciant statutis temporibus promoueri, ita quod per ipsos exercere possint et exerceant in ecclesiis suis curam et regimen animarum.</p>
                    <p>Quod si in annum ad sacerdotium, ut premittitur, promoti non fuerint, nisi aliquo canonico impedimento ipsos super hoc impediri contigerit, eciam ipso iure se nouerint ex tunc suis ecclesiis manere priuatos.</p>
                </div>
                <div>
                    <head>Capitulum 35</head>
                    <p>Ne subditis nostris in animarum periculum laqueum inuicem teneantur qui salutem ecclesiarum ipsarum que excessus et sentencias excommunicacionis infra scriptas per nos die infra missarum solemnia in ecclesia nostra Reatina publice coram multitudine populi habitas et eciam promulgatas in presenti synodo ad maiorem pro euidencia processuum predictorum, et ne aliqui de ciuitate et diocesi pretendere ualeant ignoranciam processuum predictorum duximus publicandos, qui tales sunt.</p>
                </div>
                <div>
                    <head>Capitulum 36</head>
                    <p>De Paterenis.</p>
                    <p>In nomine Domini. amen.</p>
                    <p>Nos frater BLAZIUS miseracione diuina episcopus Reatinus, excommunicamus et anathematizamus omnes hereticos, Patarenos, Catharos, Pauperes de Lugduno, et omnes alios hereticos, cuiuscumque secte et quocumque nomine censeantur.</p>
                </div>
                <div>
                    <head>Capitulum 37</head>
                    <p>De eodem.</p>
                    <p>Item, excommunicamus et anathematizamus omnes et singulos credentes, fautores et receptatores eorum.</p>
                </div>
                <div>
                    <head>Capitulum 38</head>
                    <p>De Falsariis.</p>
                    <p>Item, excommunicamus et anathematizamus omnes et singulos falsatores sigilli nostri et litterarum nostrarum.</p>
                </div>
                <div>
                    <head>Capitulum 39</head>
                    <p>De pena dicentium falsum testimonium.</p>
                    <p>Item, excommunicamus et anathematizamus omnes et singulos dicentes falsum testimonium in quacumque causa, et omnes producentes, uel instituentes, seu subarrantes.</p>
                </div>
                <div>
                    <head>Capitulum 40</head>
                    <p>De mutantibus terminum.</p>
                    <p>Item, excommunicamus et anathematizamus omnes et singulos qui mutauerunt seu mutari fecerunt aliquem terminum maliciose.</p>
                </div>
                <div>
                    <head>Capitulum 41</head>
                    <p>De mulieribus non manentibus cum uiris.</p>
                    <p>Item, excommunicamus et anathematizamus omnes et singulas mulieres, que dimissis uiris suis, aliis adherent seu adherebunt, et simili excommunicacione ligari uolumus omnes et singulos, qui dimissis propriis uxoribus, aliis mulieribus adherebunt uel adherent, cohabitando cum ipsis: et ipsas mulieres quibus tales uxorati adherent, nisi predicti mariti prefatas adulteras, et dicte uxores prefatos adulteros infra mensem proximum abiecerint, non commiscendo se ulterius cum eisdem.</p>
                </div>
                <div>
                    <head>Capitulum 42</head>
                    <p>De procurantibus abortum.</p>
                    <p>Item, excommunicamus et anathematizamus omnes et singulas mulieres procurantes sibi uel alteri abortum, uel quocumque modo deguastantes uentres suos siue alienos, et qui hoc fieri fecerint, uel dederint huic facinori auxilium, consilium et fauorem.</p>
                </div>
                <div>
                    <head>Capitulum 43</head>
                    <p>De locantibus domos ad prostibulum.</p>
                    <p>Item, excommunicamus et anathematizamus omnes et singulos, qui domos intus uel extra ciuitatem et alias terras nostre diocesis locabunt uel concedent mulieribus prostitutis ad lupanaria seu prostibula exercenda uel retinenda compatienter in domibus, uel eorum eiusmodi mulieres receptas uel morari uel lupanaria exercere.</p>
                </div>
                <div>
                    <head>Capitulum 44</head>
                    <p>De ueneficis.</p>
                    <p>Item, excommunicamus et anathematizamus omnes et singulos ueneficos et ueneficas siue affacturatores et affacturatrices siue diuinatores et diuinatrices.</p>
                </div>
                <div>
                    <head>Capitulum 45</head>
                    <p>De latronibus.</p>
                    <p>Item, excommunicamus et anathematizamus omnes et singulos latrones manifestos et publicos spoliatores et aggressores stratarum.</p>
                </div>
                <div>
                    <head>Capitulum 46</head>
                    <p>De pena ponentium ignem.</p>
                    <p>Item, excommunicamus et anathematizamus omnes et singulos dolo ponentes ignem in domibus, bladis, bonis et rebus alienis, et incisores uinearum et arborum fructiferarum ex proposito et deliberacione nocendi.</p>
                </div>
                <div>
                    <head>Capitulum 47</head>
                    <p>De occupatoribus beneficiorum et redituum ecclesiasticorum, uel procurantibus in fraudem, ut alius instituatur in ecclesia, et alius recipiat fructus.</p>
                    <p>Item, monemus peremtorie omnes et singulos tam clericos quam laicos, ecclesias uel beneficia, prebendas seu porciones, uel pensiones, uel reditus, et prouentus quoscumque ecclesiarum, beneficiorum ecclesiasticorum detinentes, possidentes uel percipientes per se uel per alium, seu alios quocumque modo siue colore, absque canonico tamen ingressu et iusto titulo; ac illos laicos qui in fraudem procurant aliquos archipresbyteros, rectores seu clericos in ecclesiis instituti, ea intencione, ut archipresbyteri, rectores et clerici supradicti solum nomen inane habeant, et ipsi fructus ecclesiarum, in quibus huiusmodi instituti sunt, perhibentur percipere [14]; et infra xx. dies immediate sequentes dictas ecclesias, beneficia, prebendas, porciones, pensiones et reditus libere et expedite dimittant, et de male perceptis satisfaciant competenter ecclesiis sic oppressis; alioquin ipsos intrusos, intensos et inuasores, detentores, possessores, ac fructus percipientes huiusmodi infra terminum supradictum nisi ea dimiserint, excommunicacionis uinculo innodamus.</p>
                </div>
                <div>
                    <head>Capitulum 48</head>
                    <p>De pena occupantium seu detinentium iura nostra.</p>
                    <p>Item, excommunicamus et anathematizamus omnes et singulos tam clericos quam laicos, inuasores, occupatores, et exforciatores, malefactores et detemtores possessionum et aliorum bonorum et iurium seu iurisdiccionum spiritualium et temporalium maioris ecclesie Reatine et aliarum ecclesiarum ciuitatis ac diocesis Reatinensis, nisi malefactores et detemtores predicti infra xx. dies immediate sequentes, quos eorum cuilibet pro peremtorio termino assignamus, a molestacione predicta destiterint, et occupata seu inuasa libere dimiserint, et nobis et ipsis ecclesiis ad quas spectant duxerint assignanda.</p>
                </div>
                <div>
                    <head>Capitulum 49</head>
                    <p>De pena statuentium contra ecclesiasticam libertatem.</p>
                    <p>Item, excommunicamus et anathematizamus, immo uerius excommunicatos a iure denunciamus et declaramus omnes et singulos statuarios, consiliarios, et officiales quoscumque, qui condiderunt et fecerunt statuta, decreta et cancellata ordinamenta seu reformamenta quecumque contra ecclesiasticam libertatem, uel in preiudicium iurium et iurisdiccionum nostrarum ecclesie Reatine et aliarum ecclesiarum nostre diocesis, et omnes et singulos potestates et rectores, iudices et assessores, notarios, et alios quoscumque officiales et consiliarios, statuarios, necnon aduocatos seu procuratores statuta et ordinamenta huiusmodi allegantes uel proponentes in causa quacumque, uel quoscumque dictis statutis, ordinamentis seu reformacionibus utentes, uel eadem obseruantes.</p>
                </div>
                <div>
                    <head>Capitulum 50</head>
                    <p>De pena impedientium quod episcopus non habeat canonicam porcionem.</p>
                    <p>Item, excommunicamus et anathematizamus omnes et singulos testamentorum exsecutores, fideicommissarios, heredes, notarios, et alios iura nostra, seu nobis uel aliis ad pias causas, seu pro anima relicta et debita impedientes in testamentis et ultimis uoluntatibus, uel fraudem, moram, calumniam aut maliciam committentes, quod episcopus non habeat canonicam porcionem et alia iura ecclesiastica.</p>
                </div>
                <div>
                    <head>Capitulum 51</head>
                    <p>De eodem.</p>
                    <p>Item, notabiliter excommunicamus omnes illos et singulos, qui procurant maliciose, quod indistincte erat aliquibus ecclesiis relinquendum ad certos usus, relinqui, ut episcopo defraudetur canonica porcio.</p>
                </div>
                <div>
                    <head>Capitulum 52</head>
                    <p>De concubinariis.</p>
                    <p>Item, notabiliter excommunicamus omnes illos et singulos publicos et manifestos concubinarios, nisi dictas concubinas seu focarias infra xx. dies immediate sequentes cum effectu abiecerint, eas de cetero in domo propria uel conducta nullatenus retinendo.</p>
                </div>
                <div>
                    <head>Capitulum 53</head>
                    <p>De pena usurariorum.</p>
                    <p>Item, excommunicamus et anathematizamus omnes et singulos publicos et manifestos usurarios, et simili excommunicacione ligari uolumus omnes et singulos notarios publicos, subscribentes et conficientes protocolla, notas, seu instrumenta quorumcumque contractuum faciendorum per usurarios, uel per alium ipsorum nomine, cum quibusque personis, de quibus contractibus presumant uel credant dicti notarii, quod usurarii sint, uel presumi et credi debeant simulati, et in fraudem usurariorum concepti.</p>
                </div>
                <div>
                    <head>Capitulum 54</head>
                    <p>Quod nullus a predictis sententiis possit absolui, nisi de licencia episcopi.</p>
                    <p>Item, statuimus, ordinamus et uolumus quod nullus a predictis et aliis excommunicacionis sententiis per nos uel constituciones nostras et predecessorum nostrorum prolatis et proferendis absolui possit, [30] absque nostra speciali licencia et mandato, nisi auctoritate sedis apostolice uel legatorum ipsius; et si aliquis a predictis et aliis excommunicacionum sententiis per nos latis et ferendis, seu per nos uel alium auctoritate nostra pretenderet absolutum, nisi de absolucione huiusmodi doceat per publicum instrumentum uel litteras sigillo nostro sigillatas, ex nunc decernimus absolucionem huiusmodi non ualere, et nullius esse momenti.</p>
                </div>
                <div>
                    <head>Capitulum 55</head>
                    <p>Quod quilibet prelatus debeat exponere dictas constituciones suis subditis.</p>
                    <p>Ne clerici uel laici nostre iurisdiccioni subiecti, ab obseruacione dictarum constitucionum quomodolibet se ualeant excusare, licet post ipsarum publicacionem uniuersi et singuli obseruare teneantur, statuimus et mandamus, ut uniuersi et singuli abbates, prepositi, archipresbyteri, et ceteri ecclesiarum prelati ciuitatis et diocesis Reatine, omnes et singulas presentes constituciones et sentencias nostras bis in anno clericis et laicis eorum subditis sollicite et diligenter exponant particulariter et distincte, uidelicet quarta feria cinerum et sexta feria que occurrit post festum omnium sanctorum, ut ex hoc bonorum uoluntas plenius elucescat, et malorum peruersitas compescatur.</p>
                    <p>Et si aliquis predictorum prelatorum fraude et negligencia, uel excogitata malicia predictas constituciones et sentencias predicto modo publicare neglexerint; uolumus quod qualibet uice in decem libris usualis monete mulctetur, nostre camere applicandis.</p>
                    <p>Item, uolumus et mandamus, quod quilibet prelatus debeat recipere dictas constituciones de camera nostra, et in sua ecclesia infra unum mensem a die publicacionis constitucionum ipsarum continue numerando debeat habere, alioquin in contra facientem excommunicacionis sentenciam promulgamus.</p>
                    <p>Late et lecte et promulgate fuerunt dicte constituciones et sententie per ipsum dominum episcopum Reatinum in palacio papali, presidente capitulo Reatino, in plena synodo, hodie die IV. aprilis coram his testibus, scilicet discretis uiris domino Andica abbate ecclesie S. Eleuterii Reatini, Bartholomeo Bontemporis, Uentura Rainaldi, domino Bartholomeo Alfano canonicis Reatinis, domino Angelo archipresbytero ecclesie S. Elpidii, domino Angelo archipresbytero ecclesie S. MARIE de Marerio Reatine diocesis et aliis pluribus, etc. et eciam magna alia multitudine prelatorum canonicorum et clericorum ciuitatis et diocesis Reatine, ad ipsam synodum conuocatis anno Domini MCCCIII. indiccione I. pontificatus domini Bonifacii pape VIII. anno IX.</p>
                </div>
                <div>
                    <head>Footnotes</head>
                    <p>[1] Gap marked with &quot;. . . . .&quot;.</p>
                    <p>[2] Gap of nearli 2 lines marked with dots.</p>
                    <p>[3] Gap marked with &quot;. . . . . .&quot;.</p>
                    <p>[4] Gap of nearli 1 line marked with dots.</p>
                    <p>[5] Gap of nearli 1 line marked with dots.</p>
                    <p>[6] Gap marked with &quot;. . . . . .&quot;.</p>
                    <p>[7] Gap marked with &quot;. . . . . . .&quot;.</p>
                    <p>[8] Gap of nearli 1 line marked with dots.</p>
                    <p>[9] Gap marked with &quot;. . . . . .&quot;.</p>
                    <p>[10] Gap marked with &quot;. . . .&quot;.</p>
                    <p>[11] Gap of nearli 1 line marked with dots.</p>
                    <p>[12] Ed &quot;uerenres&quot;?</p>
                    <p>[13] Ed &quot;comtemtu&quot;?</p>
                    <p>[14] &quot;percipere&quot; printed in square brackets.</p>
                </div>
            </div>
        </body>
    </text>
</root>
