<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Montpellier</title>
                <recordID>1898</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1215-01-08</origDate>
                <dateNotes/>
                <origPlace>Montpellier</origPlace>
                <diocese>Montpellier</diocese>
                <province>Aix-en-Provence</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1898</p>
                <p>Year: 1215</p>
                <p>Month: 1</p>
                <p>Day: 8</p>
                <p>Circa: None</p>
                <p>DatingNotes: council opened on Jan 8, 1215</p>
                <p>Place: Montpellier</p>
                <p>Diocese: Montpellier</p>
                <p>Province: Aix-en-Provence</p>
                <p>CountryModern: France</p>
                <p>Latitude: 43.6119</p>
                <p>Longitude: 3.8772</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Peter of Benevento</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: legate a latere for France</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 22, 935-954</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: Pontal, Conciles, 391-94</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Quoniam propter incompositum habitum quorumdam regularium personarum et secularium clericorum iam adeo laici scandalizantur, quorum frequenter nobis sunt oblate querele, quod non solum in reuerencia uiros ecclesiasticos habere contemnunt, uerum eciam ipsos et ecclesias aggrauant multipliciter et molestant, non credentes his clericis magis deferendum esse quam laicis, qui non solum a laicis, in habitu et alia conuersacione non discrepant, uerum in his et aliis se magis exhibent dissolutos nos uolentes predictorum utilitatibus tam spiritualiter quam temporaliter prouidere, in synodo presenti statuimus, quin potius sequentes antiqua statuta canonica, districte iubemus, ut quilibet archiepiscopus uel episcopus talaribus uestimentis et camisia linea super alios pannos extra domum suam, si pedes uadat, semper utatur.</p>
                    <p>Et idem obseruet in domo cum curiam publice cum extraneis tenet.</p>
                    <p>Chlamidem quoque talarem habeat super scapulas consutam more Romano, uel cum laqueis constrictam super pectus: ita ut laquei ante pectus, palmi longitudinem non excedant.</p>
                </div>
                <div>
                    <head>Capitulum 2</head>
                    <p>Nullus canonicus cathedralis uel conuentualis ecclesie, uel alius clerius de beneficio ecclesiastico uiuens, frenis uel calcaribus deauratis utatur: nec frequenter curias, uel hospicia, uel colloquia mulierum, quod domuciare uulgariter appellatur: quia ex his solet multa dissolucionis et lasciuie materia exoriri.</p>
                </div>
                <div>
                    <head>Capitulum 3</head>
                    <p>Nullus clericus cathedralis uel conuentualis ecclesie, uel alius de beneficio ecclesiastico uiuens, indumentis, uel caligis rubeis uel uiridis coloris, uel manicis consutitiis, uel capellis ferratis, uel annulo, uel cappa utatur manicata.</p>
                    <p>Archidiaconi uero, decani, cantores, et alii qui in ecclesiis cathedralibus uel conuentualibus obtinent personatus, superiorem uestem, siue lanea sit, siue linea, clausam habeant, et talarem.</p>
                    <p>Quod et obseruari uolumus a clericis curam habentibus animarum.</p>
                </div>
                <div>
                    <head>Capitulum 4</head>
                    <p>Statuimus insuper, ut clericus cathedralis uel conuentualis ecclesie, uel alterius qui beneficio ecclesiastico uiuit, talem tonsuram ferat, que gradum non habeat, sed dirigatur in girum, ita quod capilli qui inter inferiorem et superiorem rasuram remanent, propter suam rotunditatem merito possint dici corona.</p>
                </div>
                <div>
                    <head>Capitulum 5</head>
                    <p>Item nullus talis clericus pignora pro mutuo recipiat, ut fructus pignorum lucrifaciat: nec alias usuras uel negociaciones exerceat, cum hoc sit in sacris canonibus interdictum.</p>
                </div>
                <div>
                    <head>Capitulum 6</head>
                    <p>Si uero clericus non habens locum, uel beneficium ecclesiasticum, habitum suum usque ad mensem non curauerit reformari, in ecclesia cathedrali leccionem, uel epistolam, uel euangelium solemniter legere non permittatur, nec ei beneficium ecclesiasticum assignetur, donec habitum compositum ferat.</p>
                </div>
                <div>
                    <head>Capitulum 7</head>
                    <p>Nec episcopus, nec clericus cathedralis uel conuentualis ecclesie, uel alius clericus de beneficio ecclesiastico uiuens, aues uenatorias habeat in propria domo.</p>
                    <p>Et si aliquando exeat cum laicis ad uenandum gracia spaciandi, quod raro fieri expedit, propria manu huiusmodi aues non portet.</p>
                </div>
                <div>
                    <head>Capitulum 8</head>
                    <p>Districte quoque mandamus, quod in nulla ecclesia laici recipiantur in canonicos et in fratres, nec eciam ad prebendam canonicalem, que consistit in pane et uino, et quibusdam aliis, cum per hoc ecclesie multa damna proueniant.</p>
                </div>
                <div>
                    <head>Capitulum 9</head>
                    <p>Quia uero quidam propter diuicias, et alii propter nobilitatem, nonnulli propter diuturnum abusum quem ad excusandas excusaciones in peccatis allegant, supradicta corrigere paruipendunt, hactenus tam a nobis quam ab aliis sepius requisiti: quicumque supradicta uel eorum aliqua, infra quindecim dies postquam hoc mandatum eidem innotuerit, contempserit adimplere; sciat se usque dum mandatum nostrum impleuerit, per nostram sentenciam ab officio beneficioque suspensum.</p>
                    <p>Quod et circa illum uolumus obseruari, qui postquam semel mandatum nostrum impleuerit, uenire presumpserit contra illud.</p>
                    <p>Is autem qui iurisdiccionem ordinariam obtinet super eum, postquam ad noticiam eius deuenerit pertinacia contemptoris, supradictam sentenciam publicet, et eum faciat usque ad satisfaccionem condignam per censuram ecclesiasticam obseruari.</p>
                </div>
                <div>
                    <head>Capitulum 10</head>
                    <p>Quod si ipse prelatus id omiserit exequi infra octo dies postquam innotuerit ei; ex tunc sibi sciat per sentenciam nostram, donec id exequatur, ingressum ecclesie interdictum.</p>
                </div>
                <div>
                    <head>Capitulum 11</head>
                    <p>Ad tollendam quoque detraccionis causam et materiam scandali, quod contra archiepiscopos et episcopos quotidie generatur, sub attestacione Diuini iudicii archiepiscopis et episcopis districte precipimus, ut beneficia ecclesiastica gratis et liberaliter, et idoneis personis assignent; et in sua familia honestos clericos habeant, ut super honestate sua testimonium ei ferant; nec scienter excommunicatos, in casu a canonibus non permisso, ad colloquium, uel ad propriam mensam admittant.</p>
                    <p>Ecclesias uero sui episcopatus in eueccionum numero contra statuta Lateranensis concilii non aggrauent; et cum ad eas uadunt, corrigant que fuerint corrigenda; nec pecuniam pro procuracionis redempcione recipiant, quando eas non uisitant.</p>
                </div>
                <div>
                    <head>Capitulum 12</head>
                    <p>Item parochialium ecclesiarum curam adolescentibus, uel in minoribus ordinibus constitutis, contra tenorem Lateranensis concilii non concedant.</p>
                </div>
                <div>
                    <head>Capitulum 13</head>
                    <p>Quia uero nonnullis abbatibus et monachis, nec non et canonicis regularibus, multa fieri didicimus, que ab obseruancia dissonant regulari: presentium uobis authoritate mandamus, ut nullus de consensu capituli sui, et ut meliora prospiciat, nisi alia concurrant que in canonibus continentur.</p>
                </div>
                <div>
                    <head>Capitulum 14</head>
                    <p>Item tam abbates, quam priores, uniuersi monachi, et canonici regulares, uenaciones et negociaciones prorsus deuitent.</p>
                </div>
                <div>
                    <head>Capitulum 15</head>
                    <p>Item frena, pectoralia, et calcaria deaurata et deargentata non deferant, nec depictis sellis utantur.</p>
                </div>
                <div>
                    <head>Capitulum 16</head>
                    <p>Item tunicas non habeant curtas, uel apertas ab anteriori, uel posteriori parte, sed longas et clausas.</p>
                </div>
                <div>
                    <head>Capitulum 17</head>
                    <p>Item non utantur cappis, tunicis, uel pallis, de aliqua bruneta clara uel nigra, nec eciam stamine forti, seu cuniculis, uel eciam cameloto.</p>
                </div>
                <div>
                    <head>Capitulum 18</head>
                    <p>Item nullus monachus, uel canonicus regularis proprium habeat, nec eciam de sui abbatis uel prioris licencia, cum ipsis huiusmodi dare licenciam non possint.</p>
                    <p>Quod si aliquam obedienciam de sui maioris precepto teneant, donec illa secundum loci consuetudinem expendantur, talis regularis non dicitur propter hoc, propium retinere.</p>
                    <p>Unde firmiter inhibemus, ut in nullo monasterio, uel canonica regulari, certi reditus deputentur alicui monacho, uel canonico certa pecunia pro uestimentis detur, propter [1] quod aliqua de perceptis ad tempus teneat, quia ex hoc datur materia proprium retinendi.</p>
                    <p>Sed in omni monasterio, uel canonica regulari, certi reditus deputentur, de quibus per manus unius qui eos fideliter colligat, fratribus prouideatur de uestimentis.</p>
                </div>
                <div>
                    <head>Capitulum 19</head>
                    <p>Item mandamus, ut in quolibet monasterio, uel canonica regulari, diebus Dominicis proprietarii in capitulo excommunicentur.</p>
                </div>
                <div>
                    <head>Capitulum 20</head>
                    <p>Item precipimus, ut nullus in canonicum uel monachum admittatur, cum aliqua condicione, uel pacto, per quod aliquid debeat pro recepcione eius dari.</p>
                </div>
                <div>
                    <head>Capitulum 21</head>
                    <p>Item iubemus, quod nulli monachi, uel canonici regulares, in causis alienis aduocati existant: nisi forte aliquis casus grauis necessitatis, uel magne utilitatis occurrat, ob quam ab episcopo qui forte regulari loco preest, uel ab abbate, uel priore, idem fieri forte mandetur.</p>
                    <p>Quod si contra hoc fecerint, tam a iudice quam a parte tanquam excommunicatus et infamis ab huiusmodi aduocacione repellatur omnino.</p>
                </div>
                <div>
                    <head>Capitulum 22</head>
                    <p>Mandamus insuper, ut ea que in mensa monachorum uel canonicorum de iustitiis sunt in pane et uino uel pulmentis supersunt, nullus de seruientibus alicui largiri presumat, sed uniuersa colligantur ab eo qui curam refectorii obtinet, et iuxta ordinacionem abbatis, uel prioris, pauperibus tribuantur.</p>
                </div>
                <div>
                    <head>Capitulum 23</head>
                    <p>Item precipimus, ut canonici regulares amplas coronas portent, et monachi amplissimas.</p>
                    <p>Itaque duorum digitorum, uel trium, amplus sit monachis circulus capillorum.</p>
                </div>
                <div>
                    <head>Capitulum 24</head>
                    <p>Item non habeant calceamenta cum nodulis, uel alias aperta, sed sint clausa et alta calceamenta illorum.</p>
                </div>
                <div>
                    <head>Capitulum 25</head>
                    <p>Item nullus monachus, uel canonicus censeatur, nisi propter maiorem religionem, uel aliam iustam causam a canonibus approbatam una ecclesia dimissa, ad aliam transferatur.</p>
                    <p>Quia non potest unum pedem in una, et alium pedem in alia retinere, quia ex hoc multam dissolucionis, contempcionis, et euagacionis nouimus materiam generari.</p>
                    <p>Si qui autem iam facti sunt monachi uel canonici regulares in diuersis ecclesiis; cogantur in illa ecclesia moram facere, in qua primo professionem fecerunt, nec in aliis uocem aliquam habeant.</p>
                    <p>Sed si alia in qua professionem postea fecerunt, sit arccioris religionis, liceat eis in illa remanere.</p>
                </div>
                <div>
                    <head>Capitulum 26</head>
                    <p>Item districte precipimus, ut canonici regulares superpelliceis semper utantur, nisi propter infirmitatem, uel aliam necessitatem, de permissione sue regule quando quoque eis id intermittatur.</p>
                </div>
                <div>
                    <head>Capitulum 27</head>
                    <p>Item canonicus regularis cappa nigra et clausa, non uiuerita, et consuta pellibus cum equitat, et in aliis locis, iuxta regulam B. Augustini deferat reuerenter.</p>
                </div>
                <div>
                    <head>Capitulum 28</head>
                    <p>Item nullus monachus, uel canonicus regularis, a sua, uel alia ecclesia, uel persona ecclesiastica, ecclesiam uel aliquid aliud recipiat, uel teneat pro prebenda.</p>
                    <p>Et si aliquid iam receperunt supradicto modo ecclesiam, uel aliquid aliud, eos mandamus huiusmodi ecclesiis, uel beneficio, per eos ad quos pertinent, absque qualibet dilacione priuari.</p>
                </div>
                <div>
                    <head>Capitulum 29</head>
                    <p>Quicumque uero monachus, uel canonicus regularis, contra predicta, uel aliquod predictorum, scienter uenire presumpserit; si abbas uel prior fuerit, oportet usque ad satis faccionem condignam iuxta episcopi diocesani arbitrium per nostram sentenciam ab officio et administracione suspensum.</p>
                    <p>Si uero subditus sit siue sit regularis canonicus, uel monachus donec congrue satisfecerit, iuxta sui abbatis arbitrium, ab officio nouerit se suspensum, et ingressum ecclesie sibi interdictum.</p>
                </div>
                <div>
                    <head>Capitulum 30</head>
                    <p>Cum adeo quorundam inualuerit religiosorum uirorum cupiditas, ut usurarios et eciam excommunicatos, seu nominatim interdictos, ad religionem seu sepulturam uel alia sacramenta recipiant, quod multe ecclesie non modicum damnificantur: ne de cetero fiat, sub interminacione anathematis prohibemus; et si factum fuerit, ad resarcienda damnia ipsis ecclesiis compellantur; saluis apostolice sedis priuilegiis.</p>
                    <p>Cum monasteria et canonie regulares, prioratus seu obediencias habeant, et in ipsis singulos fratres ponere consueuerint, qui ibidem regulariter uiuunt, et quandoque ab uno consumitur de quo possit pluribus prouideri: statuimus, ut si talis fuerit prioratus in quo tres fratres ualeant comorari, tres ad minus fratres ponantur ibidem, et unus ex eis prior fiat, qui curam omnium habeat.</p>
                </div>
                <div>
                    <head>Capitulum 31</head>
                    <p>Si uero tot fratribus non sufficit prioratus, cum pauciores vix possent regulariter uiuere, due uel tres ecclesie iuxta arbitrium episcopi, ubi preest episcopus, uel abbatis, seu propositi, ubi non preest episcopus, iungantur in unum, et illi priori qui instituetur, respondeant.</p>
                    <p>Et idem prior in illis ecclesiis in quibus non sunt fratres, per seculares capellanos ministret.</p>
                </div>
                <div>
                    <head>Capitulum 32</head>
                    <p>Quoniam in presenti concilio agitur de negocio Iesu Christi, qui pacis est author, quedam super obseruacione pacis duximus statuenda, que uolumus firmiter obseruari.</p>
                    <p>Si quis pacem infra quindecim dies postquam a diocesano archiepiscopo, uel episcopo, viva uoce, uel per litteras, seu per nuncium fuerit requisitus, iurare noluerit: ad id ecclesiastica [2] censura cogatur, et ipse sit extra pacem, et homines eius si ei fauerint; si uero ei fauere noluerint, sed esse uelint in pace, et adesse paci contra uiolatores eius, admittantur.</p>
                    <p>Si quis pacem intrare noluerit, et querelam de alieno fecerit, [3] in pace non audiatur a pace, donec pacem iurauerit: ipse tamen alii respondere compellatur.</p>
                </div>
                <div>
                    <head>Capitulum 33</head>
                    <p>Qui commonitus a paciariis, infra quindecim dies iusticiam ad cognicionem paciariorum facere uel firmare noluerit: episcopus eum excommunicet, et de pace deiiciat, et terram eius interdictos supponat.</p>
                    <p>Quod si et homines sui ei fauerint, post quatordecim dies eiiciantur a pace, et restituatur eis compensum, si quid dederunt; sed si homines ipsi uelint mandatis pacis parere, dimittantur in pace.</p>
                </div>
                <div>
                    <head>Capitulum 34</head>
                    <p>Si aliquis pacem fregerit, et intrauerit postea cum forifacto, uel sine forifacto in ciuitatem, castrum, uel uillam: dominus uel rectores ipsius loci, postquam hoc sciuerint, capiant eum, et tamdiu teneant, uel paciariis adsignent, donec satisfecerit de uiolacione pacis.</p>
                    <p>Alioquin locus ipse emendet fracturam pacis.</p>
                    <p>Qui totum castrum habet, uel partem castri contra uiolatorem pacis, et contra consortem suum: paciariis cum episcopus fuerit assignet.</p>
                    <p>Et propter hoc aliquod damnum passus fuerit, qui uoluntatem pacis, pax debet eum manu tenere, et damnum quod passus est propter pacem emendare.</p>
                    <p>Et si duo sunt domini alicuius castri et uille, et alter illorum pacem fregerit, homines illius interdicto subiiciantur.</p>
                </div>
                <div>
                    <head>Capitulum 35</head>
                    <p>Qui uiolatorem pacis scienter receptauerit, excommunicetur, et eiiciatur de pace, donec satisfaciat.</p>
                    <p>Itaque eciam pater teneatur pro filio, qui pacem uiolat: dummodo sit in sua potestate, et obediens ei fuerit usque ad illam horam quando pacem uiolauit.</p>
                </div>
                <div>
                    <head>Capitulum 36</head>
                    <p>Si exercitus contra uiolatores pacis collectus fuerit, et de loco ubi congregatus est se mouerit: uiolator pacis non audiatur, nisi resarciat expensas factas in bobus et aliis, que pertinent ad agriculturam, et eciam in strata.</p>
                    <p>Nullus pignoret alium pro alio eciam pro certo debito, nec pro alia causa, nec homines sui debitores creditor pignoret, nisi pro eo quod domino suo de iure prestare tenetur.</p>
                    <p>Et nisi post datam licenciam a paciariis, quam ipsi prestare debent, postquam eis constiterit quod in loco in quo est suus debitor, creditor ipse iusticiam habere non potest.</p>
                </div>
                <div>
                    <head>Capitulum 37</head>
                    <p>Item statuimus, ut quilibet laicus, et quilibet nobilis, infra quindecim dies postquam requisitus fuerit, pacis innouet iuramentum, et de cetero iuramentum pacis de quinquennio in quinquennium renouetur.</p>
                </div>
                <div>
                    <head>Capitulum 38</head>
                    <p>A uiolatore pacis firmantis, uel sacramentum solum nequaquam recipiatur, sed pignora, uel persona propria, in bona custodia iuxta paciariorum arbitrium retineatur.</p>
                </div>
                <div>
                    <head>Capitulum 39</head>
                    <p>Si pax fracta fuerit, ab iis qui sunt intra terminos pacis, debet pax fracturam pacis querere utroque gladio; et si non poterit recuperare, debet emendare de compenso uel de noua collecta: de quo compenso, seu noua collecta, si compensum non sufficit, debent expense fieri equitibus qui cum armis pacem sequuntur.</p>
                </div>
                <div>
                    <head>Capitulum 40</head>
                    <p>Si qui uassalli, uel homines aliquorum, propria temeritate insurgant contra dominos suos, uel rebellauerint, nisi admoniti a paciariis a sua presumpcione destiterint, pax adsistat dominis contra eos.</p>
                </div>
                <div>
                    <head>Capitulum 41</head>
                    <p>Uiolatores pacis singulis diebus Dominicis excommunicentur, et in sero post uesperas campane omnes per ciuitatis uillas et castra in eorum detestacionem pulsentur.</p>
                </div>
                <div>
                    <head>Capitulum 42</head>
                    <p>Statuimus insuper, ut singulis annis in principio Maii conueniant maiores paciarii, et querimonias pacis expediant; et si aliquis articulus dubitacionis occurrat, illum prout uiderint expedire declarent.</p>
                </div>
                <div>
                    <head>Capitulum 43</head>
                    <p>Preterea sub interminacione anathematis prohibemus, ne noua pedagia imponantur, uel augmententur antiqua, nec hi qui consueuerunt pedagia iusta recipere, in aliis locis illa recipiant, mutatis locis antiquis, sicut quosdam nouimus iam fecisse.</p>
                </div>
                <div>
                    <head>Capitulum 44</head>
                    <p>Barones et domini locorum, seu alie persone que pedagium recipiunt stratas publicas in districtu suo fideliter faciant custodiri: et si forte mercatores, seu alii uiatores, in illius districtu qui pedagium receperit, damnum per uiolenciam passi fuerint, is cuius est pedagium, si eum qui uiolenciam fecit potest distringere cum auxilio pacis, eum distringat.</p>
                    <p>Alioqui temdiu eum prohibeat per censuram ecclesiasticam et alio modo pedagium recipere, donec de damno fuerit satisfactum.</p>
                </div>
                <div>
                    <head>Capitulum 45</head>
                    <p>Quia propter coniuraciones et conspiraciones que confratrie uocantur in ciuitatibus, uillis, et castris, quandoque multa discordie materia suscitatur: presens synodus sub anathematis interminacione constituit, ut in ciuitatibus, uillis, et castris, non fiant de cetero confratrie, nisi de uoluntate dominorum locorum ipsorum, et diocesani episcopi, propter urgentem necessitatem et euidentem utilitatem id fiat.</p>
                    <p>De his autem confratriis que hactenus facte sunt, et de quibus querelam audiuimus, causa cognita, quod iustum fuerit faciemus.</p>
                </div>
                <div>
                    <head>Capitulum 46</head>
                    <p>Item capitulum statuti Auinionensis concilii innouantes, sub districti anathematis interminacione precipimus, ut archiepiscop. et episcopus in singulis parochiis suis, tam in ciuitate quam extra, unum sacerdotem, et duos uel tres bone opinionis laicos, uel plures, si opus fuerit, iuramenti religione costringant: quod si quos ibi repererint hereticos, credentes, fautores, uel receptores, uel defensores eorum, ipsi archiepiscopo, uel episcopo, et consulibus ciuitatum, et dominis locorum, seu baiulis eorundem cum omni studueant festinancia intimare, et eos puniant secundum canonicas et legitimas sancciones nihilominus bona ipsorum omnia confiscantes.</p>
                    <p>[4] Si uero prefati consules, et domini locorum, seu baiuli eorundem, a diocesanis episcopis requisiti, in hoc fuerint negligentes uel remissi, seu eciam contemptores; uolumus, ut ipsarum persone excommunicacioni, et terre interdicto ecclesiastico supponantur.</p>
                    <p>Sancimus preterea, eidem Auenionensi concilio inherentes, ut si prefati consules, et domini locorum, seu baiuli eorundem, qui, ut predictum est, negligentes inuenti fuerint in hoc Dei obsequio, castra quedam uel possessiones ab ecclesiis noscuntur habere, ea perdant propter ingratitudinem et indeuocionem suam, et ad ipsas ecclesias redeant pleno iure.</p>
                    <p>Ad hec adicimus, quod fautores, receptatores, uel defensores hereticorum, cuntosque qui prefatis hereticis patrocinium prestiterint uel fauorem, ad fouendam in eisdem locis hereticam prauitatem simili decernimus sententie subiacere, parique cum ipsis hereticis pena feriri.</p>
                </div>
                <div>
                    <head>Capitulum 47</head>
                    <p>[5] In fine statuimus, prefacta statuta in presenti concilio edita, publicari per omnes dioceses et ecclesias parochiales, ne quis ignorantie uitium possit pretendere: et per singulos annos relegi in eisdem ecclesiis, semel aut pluries secundum ordinacionem episcoporum diocesanorum: et nihilo minus annis singulis relegi in synodis diocesanis.</p>
                </div>
                <div>
                    <head>Explicit</head>
                    <p>Datum apud Montempessulanum, die Mercurii post Epiphaniam, anno ab Incarnacione Domini MCCXIV. VI. Idus Ianuarii.</p>
                </div>
                <div>
                    <head>Footnotes</head>
                    <p>[1] ed. popter</p>
                    <p>[2] Printed with end of line hiphen as &quot;ec-ecclesiastica&quot;.</p>
                    <p>[3] &quot;****&quot; printed here.</p>
                    <p>[4] This suruiues in a separate and abbreuiated series of addiciones to the council.</p>
                    <p>[5] This appears as c. 30 in the Addiciones.</p>
                </div>
            </div>
        </body>
    </text>
</root>
