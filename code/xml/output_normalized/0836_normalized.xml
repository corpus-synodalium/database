<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Angers</title>
                <recordID>0836</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1304</origDate>
                <dateNotes/>
                <origPlace>Angers</origPlace>
                <diocese>Angers</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 836</p>
                <p>Year: 1304</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: Saint Luke</p>
                <p>Place: Angers</p>
                <p>Diocese: Angers</p>
                <p>Province: Tours</p>
                <p>CountryModern: France</p>
                <p>Latitude: 47.473612</p>
                <p>Longitude: -0.554167</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Guillaume le Maire</p>
                <p>IssuingAuthorityAlt: Guillermus Major</p>
                <p>RegnalStart: 1291</p>
                <p>RegnalEnd: 1317</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Avril, Statuts, III, 214-21</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Hard Copy Scan</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Idem Guillermus in synodo sancti Luce anno Domini Mo CCCo IIIIo.</p>
                </div>
                <div>
                    <head>Capitulum 1</head>
                    <p>De clandestinis nupciis.</p>
                    <p>Licet pene non sint regulariter ampliande, sed pocius molliende, tamen ne facilitas uenie tribuat incentiuum delinquendi multis transgressantibus, opus est exemplo.</p>
                    <p>Cum igitur tam nos quam bone memorie Nicholaus predecessor noster, attendentes quod desponsaciones clandestine prohibite sint a iure, olim statuerimus inhibendo ne benedicciones nupciales ex tunc celebrentur in capellis, prioratibus uel aliis locis solitariis quibuscumque, eciam si banna seu indicta facta essent in ecclesiis parrochialibus super talibus matrimoniis faciendis per contrahencium presbiteros, ut moris est, predictis locis quoad hoc faciendum ex tunc tam per nos quam per predictum predecessorem nostrum suppositis ecclesiastico interdicto, ac nonnulli tam seculares quam religiosi, statuto et inhibicione huiusmodi nonobstante, in pluribus partibus nostre diocesis, benedicciones nupciales clandestine, bannis nondum factis et quandoque impedimentis propositis et super eis lite pendente, in talibus capellis et prioratibus uel aliis locis solitariis presumpserint et adhuc qualibet die, dum casus occurrit, celebrare presumant adeo indistincte quod hoc hodie in assuetudinem transiit uel uerius in abusum.</p>
                    <p>Nos uolentes tante presumpcioni et temeritati dampnabili obuiare, considerantes quod illi quos metus pene a malo non cohibet, alterius pene sunt adieccione plectendi, omnes et singulos sacerdotes seculares et religiosos qui, post publicacionem presentis statuti, quam fieri precipimus in singulis abbaciis et ecclesiis parrochialibus nostrarum ciuitatis et diocesis per abbates et rectores ipsarum, per tres dies dominicos uel alias festiuos proximos uenturos, tales benedicciones clandestine in quocumque loco presumpserint celebrare, suspensionis, et illos ac illas qui se taliter fecerint benedici, et omnes talibus benediccionibus assistentes, et eos et eas qui fuerint in consilio et auxilio faciendi easdem, excommunicacionis uinculo innodamus, preter penam contra celebrantes in locis interdictis a iure statutam.</p>
                </div>
                <div>
                    <head>Capitulum 2</head>
                    <p>De obseruacione festorum et sentencia lata.</p>
                    <p>Cum salus fidelium ex obseruacione dependeat mandatorum iuxta sentenciam Saluatoris: Si uis ad uitam ingredi, serua mandata, cauere debent summopere clerici, tam seculares quam religiosi, quorum exemplo illuminari debet populus laicalis, et maxime clerici prelati quicumque, quibus cura imminet animarum, ut in obseruacione ipsorum plebes sibi commissas uerbo pariter instruant et exemplo.</p>
                    <p>Sed proh dolor! plures sunt hodie, qui licet ad curam positi aliorum in seipsis debent ostendere qualiter alios in domo Dei oporteat conuersari, in uerbo instruunt, sed pernicioso exemplo laicos inficiunt et corrumpunt, non attendentes quod, si sacerdos peccauerit, totus populus committitur ad peccandum et quod prelati tot tormentis digni sunt quot ad subditos perdicionis exempla transmittunt.</p>
                    <p>Et hinc est quod licet bone memorie Nicholaus, predecessor noster, olim uniuersis et singulis abbatibus, prioribus et monachis, rectoribus ecclesiarum presbiteris et capellanis, et aliis personis ecclesiasticis quibuscumque ciuitatis et diocesis Andegauensis statuendo districtius precepisset, in uirtute obediencie et sub pena suspensionis, ne in diebus dominicis Maiestati Altissime dedicatis, seruilibus insisteterent operacionibus et terrenis, sed diuinis officiis insudantes laicos et populos sibi commissos inducerent efficaciter uerbo et exemplo, ut dictis diebus dominicis a terrenis operacionibus abstinerent.</p>
                    <p>Plures tamen abbates et religiosi alii et persone ecclesiastice seculares huiusmodi precepcionis salubris ac diuini mandati temerarii transgressores, sicut audiuimus, diebus dominicis terrenis et seruilibus operacionibus insistentes publice res suas, uina et blada, pelles et ligna et res alias, in eorumdem nullo amissionis periculo uerisimiliter existentes, cum bobus, quadrupedibus et quadrigis portari faciunt publice et defferri, et alias terrenas operaciones, que a diuino seruicio aduocant, faciunt exerceri in suarum periculum animarum, laicis suo pernicioso exemplo fomentum perdicionis et erroris dampnabiliter exhibentes.</p>
                    <p>Quapropter monemus omnes et singulos abbates et religiosos quoscumque et personas ecclesiasticas et seculares nostre diocesis et ciuitatis tenore presentis statuti eisdem firmiter iniungentes, ut diebus dominicis a talibus, excepto necessitatis articulo, uidelicet ubi de amissione fructuum colligendorum uel uehendorum uerisimiliter timeretur, nec posset aliud faciliter remedium adhiberi, omnino abstineant et suos seruientes et ministros faciant abstinere.</p>
                    <p>Eos uero, qui contra premissa fecerint, suspensionis sentenciam, auctoritate presentis statuti synodi, incurrere uolumus ipso facto.</p>
                </div>
                <div>
                    <head>Capitulum 3</head>
                    <p>Lateranensis generalis et Lengesii prouincialis conciliorum, quibus salubriter inhibetur monachos solitarios commorari, uestigiis inherentes, abbates nostrarum ciuitatis et diocesis in generali recolimus monuisse, quod ipsi infra certos terminos iam elapsos ad hoc prefixos eisdem ad prioratus eorum mitterent priores cum debito numero sociorum Domino famulaturos ibidem, sed prout oculata fide comperimus uisitantes, nonnulli ipsorum, quod graue gerimus et molestum, dictorum conciliorum temerarii transgressores contumaciter nostris parere monicionibus contempserint, monachos solitarios in aliquibus suorum prioratuum sine prioribus et priores alicubi sine sociis dimittantes.</p>
                    <p>Ea propter omnes et singulos abbates nostrarum ciuitatis et diocesis predictarum tenore presentis statuti iterum generaliter monemus, eisdem precipiendo mandantes, quod ad prioratus suos mittant infra festum instans Natiuitatis Domini debitum numerum sociorum, nullumque deinceps monachorum suorum permittant in aliquo prioratuum suorum solitarium commorari.</p>
                    <p>In monachos uero taliter solitarios commorantes, elapso dicto tempore, suspensionis sentenciam promulgamus, et capellas personales eorum non parrochiales, ubi tales monachos solitarios contigerit commorari, quamdiu ibi monachi solitarii morabuntur, ecclesiastico supponimus interdicto.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
