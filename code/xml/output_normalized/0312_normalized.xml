<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Anse</title>
                <recordID>0312</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1300-03-18</origDate>
                <dateNotes/>
                <origPlace>Anse</origPlace>
                <diocese/>
                <province>Lyon</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 312</p>
                <p>Year: 1300</p>
                <p>Month: 3</p>
                <p>Day: 18</p>
                <p>Circa: None</p>
                <p>DatingNotes: Mansi opts for 1299 dating; Hefele-Leclercq argue for 18 March 1300</p>
                <p>Place: Anse</p>
                <p>Diocese: None</p>
                <p>Province: Lyon</p>
                <p>CountryModern: France</p>
                <p>Latitude: 45.935</p>
                <p>Longitude: 4.718</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 24, col. 1218-1232</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: preface modelled on that of l&quot;Isle 1288</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>IN nomine Sancte et Indiuidue Trinitatis Patris, et Filii, et Spiritus Sancti ad omnia nostra concilia et ad omnes actus nostros progredimur; uerum testatur pagina ueritatis quod in exordio condicionis humane lex obedientie uitium transgressionis incurrit, cum primitiui parentes sui conditoris prohibicione postposita, pomum quod uniuersalis et singularis dominus speciali subiecerat interdicto, in totius posteritatis periculum attentarunt, sicque de corrupta radice corrupti ramusculi processerunt.</p>
                    <p>Inde autem fit procliuis decursus ad uoluptatem, et natura uiciorum remanet imitatrix, adeo quod ad reprimendas que multipliciter subcreuerunt peruersorum malicias, vix per penas in iure statutas potest competens remedium aut sufficiens adhiberi.</p>
                    <p>Quamobrem conuenit sanctorum patrum constitucionibus, generalium conciliorum prouincialiumque canonibus, et fratrum coepiscoporum nostrorum statutis synodaicis sic peruersorum coarctari malicias, ut appetitus noxii honestatis debite limites non excedant, et inde magis ac magis christiana professio liberius salutaribus proficiat incrementis.</p>
                    <p>Sane quoniam multorum conciliorum statuta salubria a nostris predecessoribus edita non sunt, sicut decet, et fieri debuit, hactenus obseruata, propter quod in contemptum et obliuionem aliqua deuenerunt, quedam uero mutacionem, uel reformacionem propter uarium decursum temporis nunc inducunt; cum, beato Augustino testante, omnia debeant suis temporibus conuenire, ideoque nos Henricus diuina miseracione sancte prime Lugduni ecclesie archiepiscopus, necessarium fore preuidimus conciliorum predictorum statuta a nostris predecessoribus edita renouare, quasdam penas ad eorum obseruacionem adiicendo, et quedam alia statuendo quibus uita delinquentium arceatur.</p>
                    <p>Auctoritate igitur presentis concilii unanimique consilio et assensu fratrum nostrorum suffraganeorum presentium, uidelicet domini Bartholomei Dei gracia episcopi Eduensis, domini Nicolai eadem gracia episcopi Matisconensis, domini Guillelmi eadem gracia episcopi Cabilonensis, et domini Simonis de Huxeria archidiaconi Diuionensis in ecclesia Lingonensi procuratoris, et excusatoris domini Ioannis miseracione diuina episcopi Lingonensis absentis, et dilectorum nostrorum filiorum abbatum Atanatensis Lugduni, insule Barbare, Sauiniacensis, Belle-uille, Cassanie, de Oigniaco, sancti Stephani Diuionensis, Molesionensis, et sancti Sequani, et procuratorum capitulorum ecclesiarum cathedralium, collegiatarum, conuentualium nostre prouincie Lugduni, consilio et uoluntate concordi statuimus et ordinamus, quod antiqua predecessorum nostrorum concilia in presenti concilio alias renouata, nec non de nouo edita in eodem firmiter et inuiolabiter obseruentur: uerum quia iniuriatur memorie frequenter obliuio, prudentium cautela edocuit aduersus obliuionis dispendium scripture suffragio prouidere; quapropter ne aliqui de cetero pretextu obliuionis, uel ignorantie se ualeant excusare, statuta predecessorum nostrorum cum quibusdam aliis per nos editis recolligi fecimus, et ipsa in presencia cleri et populi in dicto concilio astantis in eodem sacro concilio publicamus, et sub certo tenore infra scripto conscribi statuimus; et ipsa bulla nostra et sigillis dictorum fratrum nostrorum ad eternam rei memoriam roborari statuimus.</p>
                    <p>In primis igitur ad pronunciacionem et declaracionem statutorum in hoc prouinciali concilio renouatorum ac editorum sic prouidimus inchoandum, declarantes, profitentes, et protestantes expresse quod predicta statuta in toto, uel in parte iuribus, bonis usibus, et consuetudinibus decani Lugduni ecclesie presentis et consentientis dictis declaracioni, professioni, et protestacioni pro se et successoribus suis in dicta ecclesia Lugdunensi, et bonis usibus, iuribus, et consuetudinibus dicte Lugdunensis ecclesie, et eius capituli, et quarumcumque personarum ecclesiasticarum de dicte Lugdunensis ecclesie corpore existentium, et aliorum capitulorum Lugdunensis prouincie nolumus derogare.</p>
                </div>
                <div>
                    <head>Capitulum 1</head>
                    <p>De Missa pro pace et bono statu terre et ecclesie celebranda.</p>
                    <p>Cum iuxta scripture testimonium, qui pro alio orat, pro se ipso Dominum interpellat, multum ualet deprecacio iusti assidua apud Deum, eo quod oculi Domini super iustos, et aures eius ad preces eorum respiciunt, pia deliberacione duximus statuendum, quod in qualibet septimana in unaquaque ecclesia ciuitatis et diocesis ac prouincie Lugdunensis [1] una missa de Beata Maria, uel de sancto Spiritu aliqua competenti die, pro pace et tranquillitate ac bono statu summi pontificis, et sancte Romane et uniuersalis ecclesie conseruando, aut inimicis eius ad correccionem, et penitenciam conuertendis solemniter celebretur.</p>
                    <p>Uenientes autem ad missam et eam audientes uiginti dierum indulgenciam consequantur.</p>
                </div>
                <div>
                    <head>Capitulum 2</head>
                    <p>De prelatis quod mutuum auxilium sibi prestent...</p>
                    <p>Statuimus et ordinamus ut prelati prouincie Lugduni mutuum consilium et auxilium sibi prestent pro sententiis et bono statu ecclesie conseruandis.</p>
                </div>
                <div>
                    <head>Capitulum 3</head>
                    <p>De Iudeis quod aliquod signum portent, per quod possint a christianis discerni.</p>
                    <p>Cum ex eo quod Iudei aliquod signum patenter non portant, per quod Iudei sunt, a Christianis ualeant reprehendi, quam plura possint, prout pro certo comperimus, inimice Christiane fidei perpetrari; ideoque prouide atque consulte statuimus, ut Iudei in quocunque loco nostre diocesis et prouincie commorantes in superiori ueste quam gestant et gestabunt in antea, aliquod signum portent de panno uel tela consutum ita magnum et coloris dissimilis in ueste superiori in qua debeat consui, ut possint uideri et cognosci.</p>
                    <p>Prohibemus insuper ne teneant christianos nutricios et nutrices: carnes autem pro Iudeis occisas nullus uendat fidelibus christianis.</p>
                    <p>Obuiantes autem Iudei Cruci, siue corpori Christi, uel penitus se recludant, uel cum festinancia recedant, aut reuerenciam cum humilitate exhibeant Saluatori.</p>
                    <p>Preterea ecclesiis in quarum parochiis Iudei commorantur, satisfaciant pro decimis et oblacionibus de domibus et possessionibus, quas noscuntur in ipsis parochiis possidere.</p>
                    <p>Si uero Iudei contra premissa fecerint, uel aliquod eorumdem, eis christianorum participacio denegetur, et christiani ab eorum participacione abstinere nolentes, per censuram ecclesiasticam compellantur, donec satisfecerint de premissis.</p>
                    <p>Insuper iuxta statuta generalis concilii monemus et moneri precipimus omnes principes, barones Castellanos, et alios Dominos seculares, et quorumlibet eorum uices gerentes existentes in diocesi et prouincia Lugduni, ne Iudeos preferant in quibuscumque publicis officiis Christianis; et si qui iam sunt prepositi, locorum domini eos studeant remouere, alioquin contra eos per diocesanum, in cuius diocesi hec contingent, auctoritate presentis concilii per excommunicacionis sentenciam procedatur, et alias prout prouidendum nouerit expedire.</p>
                </div>
                <div>
                    <head>Capitulum 4</head>
                    <p>De Periuriis.</p>
                    <p>Cum per reatum periurii non solum iis qui periurant, immo eciam pluribus aliis damna frequenter irrogari contingat, et sint nonnulli qui illud crimen incurrere non formidant:</p>
                    <p>Non attendentes, uel forsitan ignorantes quam sit difficile atque graue, et quot sunt pene contra periuros edite per legitimas et canonicas sancciones.</p>
                    <p>Statuimus ut presbyteri curam animarum habentes in ecclesiis suis semel in quolibet mense presente populo, aliquo festiuo uel dominico die denuncient publice, ac exponant quod periuri sunt infames et a perhibendo testimonio, et omni actu legitimo repellendi, et quod non sunt digni ecclesias regere, nec inter probos homines computandi, nec modo aliquo admittendi, et hec fiant ne pretextu ignorantie aliqui occasionem habeant peierandi: conuicti uero de periurio uel confessi, per diocesanum suum nihilominus puniantur secundum quod peierantis qualitas id exposuerit, ut metu pene a similibus arceantur.</p>
                </div>
                <div>
                    <head>Capitulum 5</head>
                    <p>De machinantibus contra excommunicatores, et contra excommunicacionum sentencias proferentes uel nunciantes, et contra eos et eorum parentes ad quorum instanciam proferuntur.</p>
                    <p>Plerumque contingit, quod quidam excommunicati, uel eorum domini, uel amici, quedam statuta faciunt, precepta, seu banna contra excommunicatores seu denunciatores excommunicacionum prolatarum contra eos, uel eorum parentes, ad quorum sunt instanciam promulgate, uel bona capiunt, uel capi faciunt, quod est a disciplina ecclesiastica alienum, cum hec fiant in exclusionem clauium ecclesie, quas nituntur infringere malicia exquisita.</p>
                    <p>Et licet tales nisi infra octo dies resipuerint, incidant in excommunicacionis sentenciam ipso facto, a qua si per duos menses eam sustinuerint, non possint nisi a Domino papa absolucionis beneficium obtinere, iuxta tenorem constitucionis edite a D. Gregorio papa X. in concilio Lugduni; quia tamen illam constitucionem contemnunt, et neruum nituntur corrumpere ecclesiastice discipline, et mucronem ecclesie hebetare, statuimus presente sacro concilio approbante; quod quicunque statutum, bannum, preceptum, interdictum furni, molendini, ignis, aque seu itinerum aut commerciorum quorumcumque seu mandatum fecerint supra predictis apertum, uel occultum contra excommunicatores, uel excommunicacionem denunciantes, uel contra eos uel eorum parentes, ad quorum instanciam sunt sententie ipse late, uel bona ceperint, seu capifecerint eorumdem, nisi infra octo dies reuocauerint cum effectu quod fecerint occasione predicta quocumque quesito colore, auctoritate presentis concilii, excommunicati publice nuncientur per diocesim in qua noscuntur taliter excessisse: et nisi post denunciacionem infra decem dies excessum suum curauerint reuocare, denuncientur excommunicati per totam prouinciam Lugdunensem: et si sint domini terrarum, uel rectores earum, in earumdem terris quamdiu ibi fuerint, cessetur a diuinis, in quibus dicti excessus, uel aliquis eorum fuerit perpetratus, iuxta tenorem constitucionis domini Bonifacii pape VIII. sine dissimulacione qualibet, donec passis iniuriam et ecclesiis satisfecerint competenter auctoritate presentis concilii; precipientes insuper omnibus prelatis nostre prouincie iurisdiccionem habentibus ordinariam, quoad ad causarum cognicionem, quod cum a diocesano in cuius diocesi excessus huiusmodi fuerit perpetratus extiterint requisiti, dictos malefactores excommunicatos denuncient et euitent, et denunciari precipiant a suis subditis cappellanis, et hoc medicinabile statutum studeant obseruare.</p>
                </div>
                <div>
                    <head>Capitulum 6</head>
                    <p>De excommunicatis ad officia publica non assumendis.</p>
                    <p>Generaliter statuimus, quod publice excommunicati et denunciati ad aliqua publica officia, utputa Bailliuiam, Castellaniam, Preposituram, uel ad aliqua alia maiora uel minora officia non assumantur per aliquem in diocesi, uel prouincia Lugdunensi, et nulla sentencia lata per eos siue eorum auctoritate.</p>
                    <p>Ipsi, et qui tales assumpserint, et moniti eos non remouerint, ipso facto sentenciam excommunicacionis incurrant.</p>
                    <p>Adiicientes insuper, ut quicumque excommunicatos publice semel aut plures in ecclesia seu ecclesiis denunciacios scienter elegerint, uel assumpserint ad aliquod publicum officium exercendum, sententie interdicti subiaceant ipso facto.</p>
                    <p>Idem per omnia statuentes, si qui post assumptum officium eciam in predictam excommunicacionis sentenciam inciderint, et dum certificati eos ab officio infra decem dierum spatium moniti non duxerint amouendos.</p>
                </div>
                <div>
                    <head>Capitulum 7</head>
                    <p>De Laicis diu sustinentibus sentenciam excommunicacionis.</p>
                    <p>Preterea sunt nonnulli excommunicacionis sentenciam contemnentes, et quantum in eis est neruum ecclesiasticum corrumpentes qui non timent diutius in excommunicacione iacere, dicentes quod ita sapide comedunt, atque bibunt, et ita bene fructificant agri sui, ac si nulla essent excommunicacione ligati.</p>
                    <p>Cum igitur ista et his similia non careant scrupulo heretice prauitatis, ne per sua praua exempla alios in deuia mortis impellant, statuimus, ut quicumque excommunicatus fuerit, si per annum post denunciacionem in excommunicacione permanserit, cum iam presumi possit, quod in eo malicia inualescit, dominus in cuius consistit territorio uel eius uices gerentes per eius diocesanum, uel officialem eius, legitime moneantur, quod ipsum infra decem dies ad unitatem ecclesie redire compellat per capcionem corporis uel bonorum.</p>
                    <p>Quod si dominus, uel eius uices gerentes per dictos decem dies a die monicionis facte distulerit adimplere, cum non careat scrupulo societatis occulte, qui dum potest desinit tanto facinori obuiare, ipse dominus et eius uices gerens auctoritate presentis concilii excommunicacionis sentencia adstringatur: et si hanc sentenciam per alios decem dies sustinuerint, et in proteruitate perseuerauerint, per diocesanum loci, uel eius officialem contra utrumque sentencia auctoritate huius concilii aggrauetur:</p>
                    <p>Et si nec sic resipuerint, et aggrauacionem per alios decem dies sustinuerint, castrum uel villa ipsius domini ubi excommunicatus moratur, supponatur ecclesiastico interdicto:</p>
                    <p>Et si adhuc non uenerint ad emendam, si per quadraginta dies latam interdicti sentenciam in terra sua sustinuerint animo nequiter indurato, contra eos et terram eorum grauior ecclesiastica exerceatur censura, prout diocesano uidebitur expedire, uel officiali suo de ipsius diocesani concilio primitus requisito pariter et obtento.</p>
                </div>
                <div>
                    <head>Capitulum 8</head>
                    <p>De iis qui ingrediuntur ecclesiam excommunicacione ligati.</p>
                    <p>Quoniam sunt aliqui qui licet excommunicacionem uel interdictum a Corpore Christi, quod est ecclesia sint remoti, quamdam deuocionem fingentes in contemptum sententie uel sentenciam proferentis, seu sacerdotis eamdem sentenciam publicantis, ingerunt se diuinis, et ecclesias intrant, uel se scienter exhibent conspectui sacerdotum dum officia celebrantur diuina, sic diuinum Officium perturbantes, cum in eorum presencia sacerdotes non possint nec debeant celebrare, nec eciam ceteri non excommunicati debeant ipsis presentibus in ecclesia remanere, quando diuina officia celebrantur: cum igitur tales deberent potius excommunicacionem humiliter sustinere, et esse extra ecclesiam, ne ex suo contemptu amplius ligarentur, quam se ingerere cum anime detrimento;</p>
                    <p>Statuimus, ut quicumque ausu temerario Dei timore postposito presumpserit taliter diuinum officium perturbare, iterum auctoritate presentis concilii se nouerit alia excommunicacionis sentencia irretitum, si requisitus per cappellanum, uel eius mandatum statim non exierit de ecclesia patienter, nec ab ipsa sentencia ibi per diocesanum, uel eius officialem, uel auctoritate sedis apostolice absoluatur, et contra eum nihilominus procedatur, sentenciam aggrauando prout ordinario uisum fuerit expedire insuper statuentes: quod damna que sustinuerint cappellani propter excommunicacionis, uel interdicti sentencias contra aliquos, uel eorum terras prolatas, si eorum suppetant facultates, ipsis cappellanis per excommunicatos restituantur integre.</p>
                </div>
                <div>
                    <head>Capitulum 9</head>
                    <p>De excommunicatis qui satisfecerunt pro quo sunt excommunicati, nec tamen sunt absoluti.</p>
                    <p>Item statuimus, quod excommunicatum aliquem quantumcumque constet, quod satisfecerit de hoc, pro quo fuerit in eum sentencia promulgata, nullus eum presumat absoluere, uel pro absoluto habere uel mortuum tradere ecclesiastice sepulture, nisi a prelato suo, uel eius officiali, uel alio a quo sentencia emanauerit licenciam habeat specialem.</p>
                    <p>Qui uero contra fecerit absoluendo excepto mortis articulo, in quo casu potest quilibet presbyter absoluere, sed non sine diocesani, uel eius officialis licencia tradere ecclesiastice sepulture, excommunicacionis sentenciam auctoritate presentis concilii se nouerit incursurum.</p>
                </div>
                <div>
                    <head>Capitulum 10</head>
                    <p>De corporibus defunctorum extra ecclesiam non portandis.</p>
                    <p>Eciam statuimus, quod corpora defunctorum in coemeteriis ecclesiarum parochialium inhumentur, nisi incontinenti sine aliquo strepitu iudicii fides fiat sacerdoti parochiali summaria quod alibi elegerint sepeliri.</p>
                    <p>Si qui autem regularis, uel secularis aliter ad aliam ecclesiam, uel coemeterium corpus portare presumpserit, antequam de eleccione sepulture habita fuerit certitudo, omni emolumento in testamento defuncti et taliter sepulti sibi relicto careat, et illud parochiali ecclesie applicetur, et nihilominus ad expensas suas teneatur restituere corpus proprio sacerdoti cum omni emolumento, quod eius occasione habuit infra octo dies postquam super hoc fuerit specialiter requisitus; quod si non fecerit, ex tunc auctoritate presentis concilii nouerit sibi ingressum ecclesie interdictum usque ad satisfaccionem condignam.</p>
                    <p>Insuper statuentes, quod corpora defunctorum qui elegerint alibi sepeliri primo portentur ad parochialem ecclesiam, et ibi una missa uel aliqua stacio pro defuncti anima celebretur.</p>
                </div>
                <div>
                    <head>Capitulum 11</head>
                    <p>De ponentibus insidias episcopis uel prelatis, et conspirantibus contra eos.</p>
                    <p>In tantum seduxit aliquos maligni hostis perfidia, qui contra proprios episcopos uel prelatos parare seu ponere insidias, aut coniuraciones, uel conspiraciones facere moliuntur.</p>
                    <p>Cuius criminis seuicia non solum inter christicolas abominabilis et execrabilis iudicatur, sed et inter hereticos et gentiles est eciam ab extraneis et secularibus legibus interdicta.</p>
                    <p>Idcirco huius criminis reos non solum ecclesiastice, sed eciam seculares leges damnant, et non tantum agentes, sed et consensum, consilium, et auxilium impendentes: quamobrem presentis auctoritate concilii exterminare crimen tam detestabile cupientes. [2]</p>
                    <p>Generaliter statuimus, ut si clerici seculares, uel regulares seu laici presumpcione damnabili prelato alicui insidias presumpserunt seu ponere ad capiendam personam, uel bona ipsius, uel suam familiam depredandam, coniuracionem uel conspiracionem fecerint contra eos, excommunicacioni subiaceant ipso facto, licet sua damnabilis presumpcio ad effectum minime sit producta: et si tam detestabili et horribili crimine conuincantur, si regulares fuerint uel seculares clerici in quocumque gradu uel ordine constituti, eciam quicumque laici, excommunicacionis sentenciam ipso facto incurrant, preter penas contra tales a iure statutas.</p>
                </div>
                <div>
                    <head>Capitulum 12</head>
                    <p>De testamentis presbyterorum.</p>
                    <p>Licet secundum canonicas sancciones bona quecumque intuitu ecclesie acquisita non sint ad personas alias transferenda, sed debeant apud ecclesiam cuius intuitu acquisita sunt, remanere, non tamen est improbande consuetudinis, immo statutis canonicis approbate, quod presbyteri, ceterique ecclesiarum seculares rectores, qui etatem suam in suis ecclesiis transegerunt, in ipsis uirtutum domino famulantes, de aliquibus bonis ipsarum ecclesiarum, quarum regimen tenuerunt, possint disponere et testari, presertim in iis que noscuntur ad pietatem et misericordiam pertinere: igitur sacro presente approbante concilio, duximus statuendum, quod de bonis mobilibus et se mouentibus duntaxat, que sine intuitu ecclesie acquisierunt, uel alio iusto modo antequam ecclesias adepti essent, uel postea, libris et ornamentis ecclesiasticis exceptis, et eciam de immobilibus antequam adepti essent ecclesias acquisitis, possint ipsi presbyteri et rectores seculares sua condere testamenta, seu alias ultimas uoluntates, in quibus pro animarum suarum remedio aliquibus Christi pauperibus, seu suis seruitoribus pro remuneracione suorum seruiciorum tam presentium quam eciam transactorum, siue sint consanguinei, siue sint extranei, uel propinqui de bonis predictis mobilibus, et de mouentibus possint relinquere et legare, hoc adhibito moderamine, quod in ecclesiis quas rexerunt tantum de bonis mobilibus dimittere teneantur quod successor cum necessariis seruitoribus ecclesie et persone ipsius usque ad nouos fructus ualeat sustentari, si ad hoc suppetant facultates, computatis fructibus qui prouenient in ecclesia, uel occasione ecclesie, durante tempore ante dicto.</p>
                    <p>Sane bona immobilia pretextu ecclesie acquisita statuimus debere penes ecclesiam iure perpetuo remanere, et de utensilibus que tempore mortis sue habebat in parochia, prout ordinario, consideratis iis que consideranda sunt, uisum fuerit expedire.</p>
                </div>
                <div>
                    <head>Capitulum 13</head>
                    <p>De contendentibus super beneficiis ecclesiasticis, qui omissis iuridiccionibus ecclesiasticis ad arma et rixas ueniunt.</p>
                    <p>Ad hoc cum iam perniciose molitum sit in pluribus partibus diocesis et prouincie Lugdunensis non solum apud seculares, sed apud monachos, et alios regulares, et cum super beneficiis ecclesiasticis questiones inter aliquos oriuntur, qui relictis et contemptis ecclesiasticis iudicibus, ad quos solos cognicio et definicio talium noscitur pertinere, statim ad arma concurrunt, parentum et amicorum suorum impetu et uiolencia prioratus, ecclesias, uel alia beneficia ecclesiastica per uiolenciam occupantes, armis et armatis hominibus minantes eosdem, sed exinde mutuo prout preualent plerumque cum effusione sanguinis, nonnumquam uero cum homicidiis expellentes, prope innumerabilia insurrexerunt, et adhuc frequenter insurgunt scandala et plurima sequuntur corporum et animarum pericula, et ruine: circa que prouisum est per dictum Bonifacium papam VIII. ut huiusmodi uiolenti eo ipso quod per uiolenciam aliquod ecclesiasticum beneficium occupant, ius, si quod eis in beneficiis taliter occupatis, uel ad ea forsitan competebat, amittant.</p>
                    <p>Nos uolentes prouisioni penam adiicere, statuimus quod si talis uiolentus per diocesanum requisitus et monitus, a tali occupacione et uiolencia desistere noluerit, et excommunicacionis sententie subiaceat ipso facto, et per totam denuncietur excommunicatus diocesim: et si perseueret in sua malicia, per totam prouinciam Lugdunensem, nullatenus in ea prouincia, si sentenciam per tres menses sustinuerit, de duobus annis postquam absolutus fuerit beneficium ecclesiasticum obtenturus.</p>
                </div>
                <div>
                    <head>Capitulum 14</head>
                    <p>De abusoribus litterarum domini nostri pape.</p>
                    <p>Sunt quamplures persone ecclesiastice tam regulares quam seculares et laici, qui litteris domini pape uel eius legatorum nequiter abutuntur; idcirco auctoritate presentis concilii excommunicamus omnes illos qui litteras suo nomine a sede apostolica, uel eius legatis obtentas aliis eiusdem nominis ad abutendum tradunt, et eos qui eas recipiunt tali modo.</p>
                    <p>Item illos qui ad loca equiuoca aliquem seu aliquos citari faciunt, ut fraudulenter et maliciose uexent et decipiant quos citant in laboribus et expensis.</p>
                    <p>Item omnes illos qui super uno et eodem negocio coram diuersis iudicibus aliquem faciunt euocari.</p>
                    <p>Item omnes illos qui litteras apostolicas uel eiusdem legatorum ad futuras trahunt controuersias que nondum fuerant tempore impetracionis exorte.</p>
                    <p>Item omnes illos, qui per litteras ea que de bonis pro suorum prioratuum dignitate personatu uel ecclesia, seu alio beneficio ecclesiastico impetratas ad instanciam aliquorum alios citari faciunt, cum quibus ipsi racione predictorum prioratus, dignitatis, personatus ecclesie seu beneficii quorum nomine sunt littere impetrate, non habent aliquid questionis.</p>
                    <p>De illis qui litteram extendunt scienter et maliciose et de littera post iter arreptum et ea predicto modo abutentibus idem per omnia statuentes, nec non de omnibus qui per quascumque litteras apostolicas, uel legatorum sedis apostolice citari aliquos faciunt, contra quos non habent aliquid questionis.</p>
                    <p>Si quis uero super rebus ad dotem spectantibus litteras apostolicas impetrauerit, et illarum auctoritate aliquem uel aliquos cum quibus racione dotis non habet aliquid questionis, fecerit scienter et maliciose ut supra fatigari, auctoritate presentis concilii eadem excommunicacionis sentencia qua superius nouerit se ligatum.</p>
                    <p>De illis uero qui falso esse cruce signatos asserunt, cum non sint, et sic tanquam cruce signati litteras apostolicas impetrant per quas aliquos fatigant laboribus et expensis, item de illis qui priuilegium cruce signatorum impetrant sub illa forma postquam iter arripuerint transmarinum, et ante iter arreptum per illud priuilegium impetrant aliquos fatigari ipsis litteris scienter taliter abutendo, presente approbante concilio, idem per omnia statuentes, uidelicet, quod eadem sint excommunicacionis ligati sentencia, et aliis penis a iure statutis nihilominus infligendis; hoc autem contra abusuros litterarum sedis apostolice et legatorum eiusdem auctoritate presentis prouincialis concilii statuimus, eiusdem sedis apostolice et legatorum eius auctoritate in omnibus semper salua, statuentes nihilominus quod predicti abusores per diocesis episcopum, prout iustum fuerit, puniantur: eodem modo qui consensum, consilium, uel auxilium seu assensum scienter prebuerint in hoc facto, singuli quidem episcopi per se uel per deputatos ab eis inquisicionem super iis faciant diligentem et puniant quos inuenerint reos esse, et eos compellant satisfacere indebite fatigatis.</p>
                </div>
                <div>
                    <head>Capitulum 15</head>
                    <p>De iis qui, pretextu officiorum secularium que gerunt pro dominis temporalibus, capiunt ecclesiasticas personas.</p>
                    <p>Cum nonnunquam domini aliqui temporales uicarii, prepositi, bailliui, castellani, et alii secularium curiarum officiis uariis inseruientes diuersis officiorum nominibus nuncupati, auctoritate propria manus temerarias passim et indifferenter ad capiendum clericos aliasque personas ecclesiasticas incurialiter et modo quo possunt turpius ad maiorem confusionem ecclesie atque cleri extendere non uerentur; quin immo ipsos mancipant carceribus, ac ibidem nonnunquam ut excessus suos palliare possint, eos ibi totaliter radi faciunt, ut possint confringere eos clericos non fuisse, uel non esse in possessione clericatus, seu quasi in eneruacionem ecclesiastice libertatis, prohibemus districte ne a quoquam talia de cetero attententur, alioquin contraria facientes, siue sint laici siue ecclesiastice persone, regulares, uel seculares, hanc nostram excommunicacionis sentenciam quam auctoritate presentis concilii in his scriptis ferimus, incurrere uolumus ipso facto, nisi forte in eo duntaxat casu cum eos adhuc flagrante crimine capi contingeret, cum de ipsorum fuga uerosimiliter timeretur, et quam citius commode poterunt ad curiam episcopalem duxerint et restituerint sine fraude.</p>
                    <p>Si uero de nocte tales ceperint, in crastinum teneantur ultro sine aliqua requisicione et sine retencione alicuius seu aliquorum, bonorum mobilium ipsius, et sine lesione persone reddere curie supra dicte, nec eis liceat aliquid a captis huius dono uel gracia sub colore aliquo extorquere, nec eciam recipere gratis data, contraria aliqua consuetudine que potius corruptela censenda est, non obstante, et si aliqua habuerint ea integraliter restituere teneantur, quin immo si iniuste eos cepisse inueniantur, siue aliter eos lesisse modo aliquo in personis, tandiu excommunicati publice nuncientur, donec lesis et ecclesie super iis ad ordinarii arbitrium emendam fecerint competentem.</p>
                    <p>Quod si in castris uel uillis capcionem clericorum contingat fieri, adducant ipsos ad episcopalem curiam, uel transmittant quam citius sub fida custodia cum expensis ipsius curie moderatis:</p>
                    <p>Et si secus egerint uel in fraudem seu odium super hoc aliquid attentauerint, eadem qua supra sentencia inuoluantur, et nihilominus denuntientur excommunicati a canone donec meruerint absolucionis beneficium obtinere, et in villa, castro uel ciuitate seu loco in quibus uel quorum districtu aliter quam predictum est deinuerint clericos, cessetur a diuinis, seruata circa celebracionem diuinorum forma constitucionis domini Bonifacii pape VIII. preter penitencias morientium, et baptismata paruulorum.</p>
                </div>
                <div>
                    <head>Capitulum 16</head>
                    <p>De iudicibus secularibus qui prohibent subditos suos ad iudicem ecclesiasticum appellare.</p>
                    <p>Mulcta quandoque indicta, uel modis aliis, domini seculares, uel eorum iudices prepositi, seu Bailliui, castellani, uel eorum officiales aliqui, aggrauantibus uel sententiis ab eis latis, super rebus ad feudum spectantibus ecclesie, ad iudicem Ecclesiasticum, a quo tenentur in feudum, impediunt appellacionem prosequi interiectam, sic ius et iurisdiccionem Domini et iudicis ecclesiastici perturbantes.</p>
                    <p>Nos uero euidentem eorum maliciam perstringere affectantes, prohibemus ne post editam et publicatam presentem constitucionem presumant talia attentare, alioquin excommunicacionis sententie se nouerint subiacere: que tamdiu inuiolabiliter obseruetur, publicetur et eciam aggrauetur, donec reatum proprium confitentes, emendam fecerint competentem, et absolucionis beneficium meruerint obtinere.</p>
                </div>
                <div>
                    <head>Capitulum 17</head>
                    <p>De recognicione feudorum et rerum que tenentur ab ecclesia facienda, et seruiciorum pro rebus ecclesie debitorum.</p>
                    <p>De clericis, religiosis et laicis nobilibus, et ignobilibus qui feuda uel res aliquas tenent ab ecclesiis, statuimus, ut ea et eas, ac seruicia que pro eis debent ecclesiis, quam citius poterunt, recognoscant personis que ipsis presunt ecclesiis, uel aliis de mandato ipsarum, et usagia faciant eorumdem.</p>
                    <p>Si uero aliquis scienter feuda ipsa et res que ab ecclesia tenet, et usagia, atque seruicia que pro ipsis debentur celauerit, et infra annum et diem homagium et usagia facere, et seruicia pro ipsis debita recognoscere recusauerit, excommunicacionis sententie auctoritate presentis et approbantis concilii se nouerit subiacere, et nihilominus feudorum et rerum amissionem pro quibus dicta usagia et seruicia debentur, poterit merito formidare; hanc autem excommunicacionis sentenciam si quis in eam incidit, precipimus solemniter publicari, et illum qui in illam inciderit excommunicatum publice nunciari, donec erga ecclesiam et prelatum, uel alium qui preest rei ecclesiastice pro qua predicta debentur, fecerit id ad quod faciendum tenetur de consuetudine uel de iure; ita tamen quod quantum ad recognicionem predictorum seruiciorum illi qui ad ea tenentur antequam dictam sentenciam incurrant fuerint saltem publice et generaliter in locis in quibus habitant super hoc requisiti; si uero animo indurato excommunicacionis sentenciam ultra tres menses presumpserit aliquis sustinere; in casu predicto res feudalis et per ecclesiam auferatur, et alii concedatur, qui eam teneat in feudum, et se tenere ab ecclesia recognoscat; qui uero feuda ecclesiastica intrauerint, uel receperint sine consensu ecclesiarum uel prelatorum, de quorum sunt dominio, predictis sententiis se nouerint irretitos.</p>
                </div>
                <div>
                    <head>Capitulum 18</head>
                    <p>De iis qui cedunt in personis proprios cappellanos, uel habentes dignitates, personatus, uel canonias, uel alias incorporatos uel intitulatos in ecclesiis cathedralibus, collegiatis, uel conuentualibus.</p>
                    <p>Licet omnes in suos proximos delinquentes argui debeant et puniri iuxta canonicas et legitimas sancciones, illos tamen est exercenda grauior disciplina, qui in personas ordine, gradu, officio, dignitate, aut in personatu notabiles, temerarias et sacrilegas manus iniicere non formidant, sicut in proprios parochiales presbyteros, uel habentes in ecclesiis cathedralibus, collegiatis, seu conuentualibus dignitates, personatus, canonias, seu officia, uel alias incorporatos, seu intitulatos in eis.</p>
                    <p>Ea propter ut talium presumptuosa audacia refrenetur, et modo debito puniatur, sacro presente approbanteque concilio, statuimus, quod si quis citra auctoritatem sui episcopi de cetero, inimico homine suadente, in huiusmodi personas manus uiolentas iniicere presumpserit, interficiendo, mutilando, uulnerando, seu grauiter uerberando, capiendo, uel captas tenendo, tam ipse uiolentus, quam ei prestantes in huius uiolencia consilium, uel consensum quemcumque, uel aliquis de genere eorumdem in ascendenti uel descendenti linea, usque ad quartum gradum non possint recipi ad aliquem gradum, statum, uel ordinem in ecclesia, uel monasterio, de qua uel quo extabit persona lesa, et si persona lesa Sacerdos parochialis uel curatus fuerit, non possit sic ledens cum in aliquo loco ciuitatis, diocesis, aut prouincie Lugdunensis aliquod ecclesiasticum beneficium assequi, nisi prius facta competenti emenda tam lese persone, quam ecclesie cuius persona lesa fuerit, quam eciam loci ordinario talis et tanta, quam aliis excedentibus uel excedere uolentibus esse possit, ut a suis resipiscant insolentiis in exemplum:</p>
                    <p>Et si talis excedens actu, consilio, uel consensu beneficium aliquod teneat in diocesi in qua ecclesia sita fuerit, cuius personam sic ledere contigerit, ut dictum est, nisi reatum suum infra mensem computandum a die illate iniurie emendare procurauerit cum effectu, illis quibus iuxta premissa ipsam faciendam decreuimus, eo ipso sit illo beneficio presentis concilii auctoritate priuatus.</p>
                </div>
                <div>
                    <head>Capitulum 19</head>
                    <p>De sacerdotibus clericis, et laicis qui generale pluribus modis uiolant interdictum.</p>
                    <p>Sunt quidem quamplures uersutiis et dolosis machinacionibus intendentes et dediti, qui illud quod ad remedium salubre consulte prouisum est et statutum, ad noxam et perniciem retorquere nituntur: nam cum contingit aliquando quod aliqua ciuitas, castrum seu villa ex aliqua causa quam sufficienti esse prima facie presumimus, generali et ecclesiastico supponitur interdicto, aliqui de ipso loco interdicto, uel eius suburbio seu continentibus edificiis existentes, sub deuocionis pretextu quam se habere simulant, uel alia illicita intencione quacumque exhortantur, sollicitant et requirunt, uel precibus seu muneribus, terroribus, promissionibus, siue minis quosdam sacerdotes et clericos alliciunt et inducunt ad celebrandum secrete missas, uel alia diuina officia facienda, et sacramentum penitentie, in casibus non permissis a iure, matrimonii benedicciones nubentium, et alia sacramenta ecclesiastica ministranda, quorum prauis et iniquis persuasionibus inuencione nefandissima et corrupta receptis muneribus, uel promissis, uel sub spe habendi in posterum dicti maledicti presbyteri et clerici occultatis uultibus ne cognosci ualeant, et obtenebratis, sub monstri laruarum specie obediunt in predictis et quolibet seu aliquo predictorum officio sacerdotali uel clericali nequiter abutendo, et neruum discipline ecclesiastice corrumpendo, necnon diuina ministeria que purgatoria cunctorum contagiorum existunt in recte celebrantibus et recipientibus, atque audientibus, quantum in eis est contaminando, et eciam prophanando, que siquidem committendo fiunt qui nequam fuerant nequiores.</p>
                    <p>Nam sentencia propter quam promulgatum est interdictum quo medicinabilis esset, si modo debito seruaretur, et mortalis efficitur, dum per predictos abusus, uel alios uertitur in contemptum, et nihilominus persone ecclesiastice talia que dicta sunt committentes quo ad celebracionem missarum et diuinorum officiorum in eis committendis prebentes auxilium, consilium, uel consensum, irregularitatis laqueo se inuoluunt, a quo nisi per summum pontificem liberari non possunt, iuxta sacrorum canonum sancciones.</p>
                    <p>Uerum cum a multis non aduertentibus aciem interioris oculi ad salutem, nec ad obseruacionem canonum predictorum frequenter perpetrantur excessus predicti, et sic pluribus in malicia tanta crescentibus, necesse habeamus dictos canones maiorum penarum adieccione iuuare, ideoque presentis auctoritate concilii omnes et singulos ciuitatis, diocesis et prouincie Lugdunensis qui de cetero exhortando, sollicitando, uel excitando modo aliquo sacerdotes, uel clericos ad talia, uel similia presumenda que dicta sunt, nec non omnes audientes et recipientes ab eis diuina officia, uel ecclesiastica aliqua sacramenta in loco interdicto, uel eius suburbiis, aut continentibus edificiis, uel alibi; si propter culpam, uel delictum habitantium in loco interdicto sentencia interdicti lata fuerit, auctoritate huius sacri concilii excommunicacionis sentencia innodamus, nec non presbyteros et clericos qui inueniuntur de cetero fore culpabiles in predictis, uel aliquo eorumdem a qua non possint absolui aliqui predictorum nisi a diocesano episcopo competenti satisfaccione premissa, omnibus qui ex predictis excessibus inueniuntur grauati, seu quorum interest, sicut sunt illi qui tulerunt sentencias, et illi ad quorum instanciam prolate sunt, et sacerdotes parochiales; citra quam satisfaccionem absolucio prestita de facto nullius penitus sit momenti; et ut sacerdotes et clerici a talibus enormibus excessibus de cetero arceantur, statuimus ut si quis de cetero talia uel similia attentare presumpserit, eo ipso beneficio ecclesiastico si quod obtinet in ciuitate, diocesi, uel prouincia Lugdunensi, sit presentis concilii auctoritate quam contempserit, priuatus omnino; si uero beneficium non habeat, ad obtinendum beneficium de cetero aliquod ecclesiasticum in ciuitate, diocesi, uel prouincia supradictis habeatur, et sit perpetuo prorsus inhabilis et indignus, adeo quod cum eo non possit circa amissum beneficium rehabendum, uel circa acquirendum aliquod, nisi per summum pontificem, uel alium qui potestatem super hoc habeat, dispensacione prius obtenta super irregularitate, et super aliis sententiis premissa satisfaccione, ut dictum est absolucione obtenta, modo aliquo dispensari.</p>
                </div>
                <div>
                    <head>Capitulum 20</head>
                    <p>De clericis qui cum unicis uirginibus contraxerunt.</p>
                    <p>Cum quidam Domini temporales, uel eorum uices gerentes inuidentes constitucioni cuidam super edite a domino Bonifacio papa VIII. que incipit: clerici qui cum unicis et Uirginibus contraxerunt, situate in sexto libro decretalium a dicto domino Bonifacio summo pontifice compilate sub titulo de clericis coniugatis, imponant collectas et taillias clericis, qui cum unicis et uirginibus matrimonialiter sunt coniuncti, pro personis et rebus eorum, seu aliquo eorumdem, necnon pedagia seu alias exacciones quascumque et imposiciones factas dictis clericis super predictis exigunt et extorquent ab eis, quando nolunt eas soluere sponte sua, compellendo eos per bonorum suorum capcionem, arrestacionem uel saisinam, seu aliis exquisitis modis, licet aliqui tales clerici de speciali consuetudine in quibusdam partibus super talibus consueuerint ante ediccionem dicte constitucionis immunitatem habere, et sibi prescripserint libertatem, non attendentes prudenter prout deberent dicti domini temporales, uel eorum uices gerentes, dictum dominum papam Bonifacium nolentem iuri alicuius detrahere, quamdam aliam edidisse constitucionem situatam eodem sexto libro decretalium, sub titulo de constitucionibus, qua cauetur quod licet Romanus pontifex qui iura tuetur, que omnia in scrinio pectoris sui censeatur habere, constitucionem posteriorem condendo, priorem, quamuis de ipsa mencionem non faciat, reuocare noscatur; quia tamen locorum et personarum singularium consuetudines cum sint facti, et in facto consistant potest probabiliter ignorare, ipsis, dum tamen sint racionabilia, per constitucionem ab ipso Romano pontifice nouiter editam, nisi expresse caueatur in ipsa, non intelligitur in aliquo derogari.</p>
                    <p>Nos dictam consuetudinem in locis in quibus ipsam constiterit esse prescriptam legitime racionabilem reputantes, utpote clericorum libertatis amicam, sacro presente et approbante concilio statuimus, quod ad dictam consuetudinem obseruandam per locorum ordinarios, monicione premissa, compellantur per censuram ecclesiasticam dicti domini temporales, et eorum uices gerentes quoad clericos clericaliter uiuentes, et clericalem deferentes habitum, et tonsuram, quoad onera imponenda pro personis eorum; Et si pro talibus oneribus eos pignorari contingat, uel eorum res aut bona arrestari, modo aliquo saisiri, uel capi in locis in quibus dicta pignora uel res arrestate, capte, uel saisite fuerint, uel pignorantes, capientes, saisentes uel arrestantes, uel eis auctoritatem, mandatum, consilium, uel consensum prestantes, presentes fuerint, postquam super hoc legitime constiterit, cessetur penitus a diuinis.</p>
                    <p>Eciam cum excommunicati sint iuris beneficio et inhabiles ad beneficium ecclesiasticum obtinendum, diligenti deliberacione prehabita statuimus, quod quicumque cuiuscumque condicionis existat, religiosus, capellanus, seu alius secularis in diocesi Lugdunensi, qui pertinaciter in excommunicacione ultra annum steterit continuum, beneficium suum ex tunc ipso facto se nouerit perdidisse, et tunc potestatem habeat conferendi, uel eciam presentandi is ad quem collacio seu presentacio eiusdem antea pertinebit.</p>
                </div>
                <div>
                    <head>Capitulum 21</head>
                    <p>Mandatum quo omnes subditi constituciones huius sacri concilii in scriptis habeant et obseruent.</p>
                    <p>Cum uniuersa et singula statuta in hoc sacro concilio contenta superius ediderimus, ad peruersorum malicias arctius refrenandas, et ut subditorum huius prouincie Lugdunensis mores, et actus in melius reformentur; quia tamen non minus difficile quam periculosum existit peccantem quemlibet in premissis sigillatim corrigere uel monere, nec propter multorum potenciam, aut peccantium multitudinem potest fieri commode monicio specialis, ideoque presente concilio approbante statuimus et districte mandamus, ut predicta omnia et singula in hoc sacro concilio constituta diligenter seruentur, et fideliter adimpleantur, et quod omnes et singuli suffraganei, et abbates et priores conuentuales abbatem proprium non habentes, omnes archidiaconi, decani, et archipresbyteri uisitacionem habentes in diocesi et prouincia Lugdunensi, predicta statuta in scriptis habeant, et ea faciant in suis synodis et conuocacionibus, et aliis ubi uiderint expedire, sepe et sepius publicari, ut nemo possit de cetero super eis ignoranciam allegare, ex quo publice edicta fuerint, et publice recitata.</p>
                    <p>Precipimus eciam ut inferiores ecclesiarum rectores scilicet priores et presbyteri curam animarum habentes predicta statuta penes se habeant infra synodum hiemalem proximam, ut super iis certificare ualeant dubitantes si inobedientie notam uoluerint euitare, declarantes, profitentes, et protestantes expresse nos archiepiscopus supradictus ut supra, quod per predicta statuta in toto uel in parte iuribus, bonis usibus, priuilegiis, et consuetudinibus decani et capituli Lugdunensis ecclesie, et quarumcumque personarum ecclesiasticarum de dicte ecclesie corpore existentium, et aliorum capitulorum ecclesiarum cathedralium, collegiatarum et conuentualium, ciuitatis et diocesis Lugdunensis noluimus derogare.</p>
                    <p>Recitata et publicata sunt predicta omnia statuta apud Ansam, presentibus personis superius nominatis, die ueneris ante dominicam qua cantatur Letare Ierusalem.</p>
                    <p>Anno Domini millesimo ducentesimo nonagesimo nono.</p>
                </div>
                <div>
                    <head>Footnotes</head>
                    <p>[1] ed. Lugdunesis</p>
                    <p>[2] printed as comma but this is the end of the paragraph.</p>
                </div>
            </div>
        </body>
    </text>
</root>
