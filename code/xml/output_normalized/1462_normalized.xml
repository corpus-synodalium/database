<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Fritzlar</title>
                <recordID>1462</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1244-05-30</origDate>
                <dateNotes/>
                <origPlace>Fritzlar</origPlace>
                <diocese>Mainz</diocese>
                <province>Mainz</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1462</p>
                <p>Year: 1244</p>
                <p>Month: 5</p>
                <p>Day: 30</p>
                <p>Circa: None</p>
                <p>DatingNotes: dated 1246 in Mansi; 1243 dating in &quot;Fritzlar&quot; by S. Zollo in Dizionario dei Concili, ed. Palazzini, 89; 1244 in Finke, Konzilienstudien</p>
                <p>Place: Fritzlar</p>
                <p>Diocese: Mainz</p>
                <p>Province: Mainz</p>
                <p>CountryModern: Germany</p>
                <p>Latitude: 51.133333</p>
                <p>Longitude: 9.283333</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Siegfried III</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: issued by AB of Mainz, for Hessian clergy</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: Yes</p>
                <p>Source: None</p>
                <p>SourceOther: None</p>
                <p>Edition: Hartzheim III, 571-75</p>
                <p>EditionOther: Mansi 23, 725-30</p>
                <p>SourceNotes: complete text does not survive; breaks off midway through c. 14</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: These were sent to Innocent IV for confirmation, which he granted. (cf. Leipzig UB MS 1062, fols 35v-36v; cited in Pixton, Watchmen, 432; text in Hartzheim III, 575-77)</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>ANno MCCXLVI.</p>
                    <p>Sigifridus III. Epsteinius, Archi-Episcopus Moguntinus, inter tantos Reipublice Germanice motus [1] ob Fridericum II. Imp. et Filium eius ab Innocencio IV. anno MCCXLV. Lugduni excommunicatos, 2do. ob Henricum Landgrauium Thuringie apud Herbipolim electum Regem, sed anno MCCXLVI. Ulme ictu sagitte interfectum, ob Wilhelmum Hollandie, Seelandie, et Frisie Dominum anno MCCXLVI. coronatum [2] officii sui memor magna constancia erga Innocentium IV. Ecclesiam suam tutatus est, et Prouincialem Synodum conuocauit Uritzlarie, et quidquid ad Cleri commodum facere potuit, non omisit</p>
                </div>
                <div>
                    <head>Capitulum 1</head>
                    <p>De Baptismo.</p>
                    <p>BAptismus cum summa reuerencia celebretur, maxime in distinccione et prolacione uerborum, in quibus Sacramenti uirtus consistit, his scilicet uerbis: Ego Baptiso te, in Nomine Patris, et Filii, et Spiritus Sancti.</p>
                    <p>Sacerdotes eciam doceant tam mares, quam feminas in necessitate paruulos Baptisare eadem forma in suo idiomate, et quod Patres, et Matres, infantes proprios, si summa necessitas exigat, poterunt Baptisare, et si Sacerdotes super hoc diligentius inquirentes, debitam formam seruatam in Baptismate inuenerint, quod factum est, approbent, supplentes circa Baptisatum quoad unccionem olei in pectore, et in scapulis, et crismate in uertice, quod a laicis est omissum; si autem in Baptismate debitam formam non inuenerint obseruatam, non differant pueros baptisare.</p>
                </div>
                <div>
                    <head>Capitulum 2</head>
                    <p>De Custodia Eucharistie.</p>
                    <p>Statuimus: ut in cunctis Ecclesiis, Baptismus, Chrisma, et Eucharistia sub fideli custodia, clauibus adhibitis, conseruetur, ne possit ad illa temeraria manus extendi; palle quoque Altaris, uasa, corporalia, et uestimenta Ministrorum, munda et nitida conseruentur: nimis enim uidetur absurdum in sacris Sacerdotes negligere, que dedecorent eciam in prophanis.</p>
                </div>
                <div>
                    <head>Capitulum 3</head>
                    <p>De consecracione Ecclesie.</p>
                    <p>Ecclesiam, aut Cimiterium, per sanguinis aut seminis humani effusionem, aut per excommunicati corporis tumulacionem, uiolatum siue pollutum, per alium quam per Episcopum reconciliari non potest, cum ea, que sunt Episcopalis ordinis, non nisi ab Episcopo ualeant emendari.</p>
                </div>
                <div>
                    <head>Capitulum 4</head>
                    <p>De Penitencia.</p>
                    <p>In confessionibus audiendis maximam adhibeant diligenciam Sacerdotes, ita ut a penitente usitata peccata et communia sigillatim; inusitata uero tantum per quasdam circumlocuciones [3] caute perquirant, ne inexpertis detur materia, quod ante nescirent, perpetrandi.</p>
                    <p>Caueant autem omnino Sacerdos ne uerbo, aut signo, aut alio modo prodat aliquatenus peccatorem, sed si prudentum consilio indiguerit, illud absque omni expressione persone caute perquirat, quoniam, qui peccatum in penitenciali iudicio sibi detectum presumpserit reuelare, non solum a Sacerdotali officio deponendum decernimus, uerum eciam ad agendum penitenciam in arctum Monasterium detrudendum.</p>
                    <p>Uerum, quia quidam confessores, etsi personam confitentis non exprimant, circumlocucionibus tamen confitentium, et peccati circumstantiis sub quadam generalitate indiscrete publicant confitentem; statuimus igitur, ut nullus Sacerdos expressa religione, condicione, seu statu alicuius, peccatum recitet confitentis; immo nec peccati qualitas, locus, seu uicinia perpetrati facinoris specificetur ullo modo, cum ex huiusmodi circumlocucionum indiciis, auditoris industria personam interdum eliciat peccatoris, et ex specificacione peccati humana fragilitas ad perpetrandum similia forsitan prouocetur.</p>
                    <p>Prohibemus eciam, ne quis Sacerdos ab uno sibi confitente de aliorum peccatis, nominibus expressis inquirat, et ne Missas, quas penitentibus procurandas iniunxerit, celebrare presumat, et ne pro iis fiat aliquod Tricenarium, uel annuale.</p>
                    <p>Et quia plerumque infirmus sua confiteri peccata, propter multorum presenciam, erubescit; id a Sacerdotibus precipimus districtissime obseruari, ut prius familiariter et secrete audiat confessionem infirmi, si mortis periculum non obsistat, et postea ad eum deferat cum deuocione, habitu, et reuerencia condecentibus Eucharistiam salutarem.</p>
                    <p>Sunt autem tria peccata, que in satisfaccionibus iniungendis sunt Domino Apostolico reseruanda, scilicet: in Clericos, uel quoscumque Religiosos inieccio manuum uiolenta, Ecclesiarum, uel Religiosorum locorum incendia, et simonia in ordine perpetrata.</p>
                    <p>Insuper; quia in penitentiis iniungendis quidam casus frequenter emergunt; qui eciam dispensacionem Episcopalem requirunt; in illis casibus ad Episcopum, uel suos penitenciarios habeatur recursus, siue occulti fuerint, siue eciam manifesti.</p>
                    <p>Statuitur itaque, quod Sacerdotes, in satisfaccionibus iniungendis, maiora penitenciariis Episcopi reseruent, utpote: homicidia; sacrilegia; incendia; peccata contra naturam; concubitus personarum conuentualium, presertim in sacris ordinibus constitutorum; incestus, uidelicet cum consanguinea uel affine, compatre uel commatre, uel, cum ea, que uotum castitatis emisit; inieccio manuum in parentes; oppressiones paruulorum per negligencias parentum, in igne, in aqua, natos amittentium; ueneficia; periuria solemnia; fidei fracciones; uotorum transgressores, simoniam; adulteria; hereses; apostasias; maleficia eorum, qui maleficiunt coniuges ut non possunt coire, uel qui procurant sterilitatem mulierum, uel abortum; Falsarios, qui sigilla, litteras uel monetam falsificant, falsa instrumenta conficientes; falsum testimonium reddentes, blasphematores Dei, et Sanctorum; sortilegos, ac maiori excommunicacione in huiusmodi peccatis uel similibus detentos, mittant Sacerdotes ad Episcopos, uel eorum penitenciarios, absoluendos, nec absoluant, preterquam in mortis periculo, absque loci Episcopi licencia speciali, declarantes: quod illi, quibus hoc commititur, potestatem non haberent illud aliis personis committendi.</p>
                </div>
                <div>
                    <head>Capitulum 5</head>
                    <p>Ut Ecclesiastica beneficia sine diminucione conferantur.</p>
                    <p>Cum beneficia Ecclesiastica sine diminucione conferri debeant, quidam Ecclesiarum Patroni, personis idoneis pretermissis, tales ad ea presentant, qui porcione aliqua debent esse contenti, reliquum suis usibus totaliter applicando; unde, ad huiusmodi mali perniciem exstirpandam statuimus: quod si tales Clerici se de porcione debita spoliari uidentes ad suum Episcopum querelam non detulerint, auctoritate huius Concilii sint ipso iure suspensi, et nihilominus eisdem Ecclesiis spolientur per Episcopum, et Presbytero idoneo prouideatur de ipsis; si uero ad superiorem super hoc detulerint questionem, ipse patronum per censuram Ecclesiasticam ab huiusmodi molestacione compescat, adiicientes nihilominus: quod si in hoc pertinax patronus exstiterit, ad presentacionem talis Ecclesie de cetero nullatenus admittatur.</p>
                </div>
                <div>
                    <head>Capitulum 6</head>
                    <p>De concessione Prebende.</p>
                    <p>Statuitur: quod nullus in Canonicum eligi debet, beneficio non uacante, nisi iusta necessitas, uel utilitas Ecclesie id requirat, et tunc unus tantum, et non plures assumi debent; si qui autem contra hoc statutum presumpserint quod factum est, ipso iure non teneat, et Episcopus tot prebendas conferre potestatem habeat, quot persone fuerint sic assumpte.</p>
                </div>
                <div>
                    <head>Capitulum 7</head>
                    <p>De institucionibus.</p>
                    <p>Statuimus: ut nullus Clericus ad curam animarum ab Episcopo, uel suo Uicario admittatur, nisi prius iurauerit, quod nullam in accepcione beneficii, ad cuius curam est presentatus, commiserit simoniam, quodque bona eiusdem beneficii non uelit alienare, sed alienata pro posse eciam recuperare.</p>
                </div>
                <div>
                    <head>Capitulum 8</head>
                    <p>De Parochiis.</p>
                    <p>Ualde grauis, et clamorosa querela nostris auribus inculcatur, quod nonnulli suis iuribus et finibus non contenti, Parochianos alienos presumunt recipere temere ad Diuina, contra Canonicas sancciones, et cum dictorum Parochianorum iudices non existant, nec ligandi nec soluendi in eos habeant potestatem, se tamen iudices faciendo in foro spirituali periculose absoluunt et ligant pro sue libitu uoluntatis, sicque illud salutiferum peregrinacionis uiaticum, quod non proficit, nisi prius a criminum labe mundatis, in animarum suarum et eorum, qui id non diiudicantes indiscrete recipiunt, perniciem conferre non uerentur; sicque dicti eorum Sacerdotes, qui curam recipiendo eorum, suam pro ipsis animam obligarunt, dum sibi taliter subtrahuntur, statum ignorantes ipsorum, non possunt, quod in eis egrotum est, sanare, nec consolidare infirmum, nec alligare confractum, et sic dum curacionis necessarie non adhibentur remedia, inualescentibus morbis, usque ad interempcionem lesio dilatatur, unde Sacerdotes nullam possunt de sic pereuntibus animabus superno iudici reddere racionem.</p>
                    <p>Nos, Sanctorum Patrum, qui Ecclesie Sancti Dei, et personis Ecclesiasticis, terminos, quos non licet transgredi, posuerunt, statuta considerantes: huius sacri Concilii approbacione, uniuersis Sacerdotibus tam Religiosis, quam secularibus cuiuscumque ordinis, condicionis, seu status existant, in ciuitate, Diocesi, uel Prouincia Moguntina degentibus, sub debito iuramenti, quod Episcopo in recepcione Sacerdotii prestiterunt, ac sub interminacione Diuini iudicii firmiter inhibemus: ne quis alienum Parochianum, cuius cura per Episcopum, uel loci Archi-Diaconum, seu eius super eo Uicarium alteri est commissa, presumat, excepta necessitatis causa, que legem non habet, ad confessionem recipere, uel ei aliquod Ecclesiasticum Sacramentum porrigere, nisi petita desuper et obtenta licencia proprii Sacerdotis; cum certi et indubitati iuris existat, talem a tali, crimine solui non posse aliquatenus uel ligari; et ex hoc ordine Ecclesie per maiores et sanctos Patres per Diuinam prouidenciam institutum confundi; quod per uniuersos Plebanos singulis diebus Dominicis, et festiuis, coram suis plebibus precipimus publicari.</p>
                </div>
                <div>
                    <head>Capitulum 9</head>
                    <p>De Uicariis.</p>
                    <p>Statuimus: ut Rectores Ecclesiarum sufficientem assignent porcionem ipsis uicariis de bonis Ecclesiarum Parochialium suarum, ut de eis congruam sustentacionem habere, et iura Episcopalia, et Archi-Diaconalia persoluere, ac alia onera incumbencia ualeant supportare; alioquin huius sacri Concilii autoritate decernimus dictos Rectores, huic statuto non parentes, dictis Ecclesiis spoliandos.</p>
                    <p>Uolumus insuper, quod ipsi Uicarii passim singulis annis mutari non debeant ad uoluntatem ipsorum Rectorum, qui hoc propter turpem questum facere satagunt; sed tunc demum, cum ipsi Rectores, actu Sacerdotes existentes, in ipsis Ecclesiis per se deseruire uolunt, uel alias ipsi Uicarii ex causis legitimis merito sunt remouendi.</p>
                </div>
                <div>
                    <head>Capitulum 10</head>
                    <p>De Clericis peregrinis.</p>
                    <p>Peregrini, et ignoti Clerici nullo modo recipiantur ad ordines uel officium, nisi litteris Episcoporum suorum commendatitiis et dimissoriis sint muniti.</p>
                </div>
                <div>
                    <head>Capitulum 11</head>
                    <p>De Cohabitatoribus.</p>
                    <p>Ad abolendam de domo Domini consuetudinem, uel potius corruptelam, seu temeritatem, qua Clerici, qui signum pudicitie ostendere deberent laicis, quibus sunt positi in exemplum, in argumentum sue finalis impudicitie fructus prebendarum suarum concubinis et spuriis legant in ultima uoluntate, contra quos rigor Ecclesiasticus debet exerceri;</p>
                    <p>Quare sub anathematis uinculo prohibemus: ne de cetero Clerici, gratie anni abutentem, cum de rebus Ecclesie nullum possint condere testamentum, fructus beneficiorum Ecclesiasticorum spuriis, uel concubinis dimittant: qui uero contra hanc inhibicionem uenire presumpserint, in signum sue perdicionis, Ecclesiastica careant sepultura, et quibus taliter fructus legantur, careant ipso iure: qui autem testamentum tale, post mortem defuncti, manutenere uolunt, et per quorum manus personis illis fructus prebende fuerint ministrati, excommunicacionis mucrone percellantur.</p>
                </div>
                <div>
                    <head>Capitulum 12</head>
                    <p>De Clerico excommunicato.</p>
                    <p>Cum scriptum sit in lege Domini, quod quicumque non obtemperasset Sacerdotibus, is extra castra positus lapidabatur a populo, aut, gladio ceruice subiecta, expiabat contemptum, et in primitiua Ecclesia inobedientes eiecti de Ecclesia rapido ore demonum trahebantur; multi, nomine Sacerdotes, censuram Ecclesie contemnentes, excommunicati, uel suspensi a Prelatis suis, exigentibus eorum culpis, et immemores, quod Episcopis, et Prelatis clauium coelorum sit collata potestas, attemptare sibi interdicta ministeria non uerentur; contra quos uolumus rigorem Ecclesiasticum exercere.</p>
                    <p>Statuimus igitur, ut tales sine spe restitucionis ab officiis deponantur, et infames ac detestabiles facti, de cetero ad beneficia Ecclesiastica nullatenus admittantur: nisi per penitenciam approbatam, et conuersacionem laudabilem Sedis Apostolice meruerint graciam obtinere.</p>
                </div>
                <div>
                    <head>Capitulum 13</head>
                    <p>De his, que vi metusue causa fiunt.</p>
                    <p>Quia Clerici, et Religiosi nonnulli [4], non attendentes, quantum sit obedientie bonum, quod uictimis antefertur, et quod peccatum est ariolandi, nolle acquiescere, et scelus idolatrie, obedire non uelle; amissionem rerum suarum, et corporis uanum metum allegant frequenter, ne cogantur mandatum exequi Prelatorum, qui cum prosperitatis tempore multa dona receperint, et laute uixerint de patrimonio crucifixi, imminente Ecclesie necessitatis articulo, pro honore illius aduersitates sustinere detrectant, qui cum foret summe diues, ad obediendum Deo Patri, pro salute nostra onus subiit uoluntarie paupertatis, ex quo propter contemptum clauium Ecclesie, neruus Ecclesiastice discipline dissoluitur, et animas miserabiliter periclitari contingit; sacra huius Concilii prehabita deliberacione, statuimus: ut nulla rerum perdicio, aut metus corporis, nisi legitime probatus, subditi inobedienciam, mandatum Prelati non exequentis seu exequi non curantis, ualeat excusare, adeo quod si metus corporis, non simplici proprio iuramento, sed legitimis coram eo, a quo mandatum subditus recepit, ostensus fuerit documentis, nihilominus loco cedat, ne notam transgressionis incurrere uideatur; in his autem, que in non faciendo consistunt, utpote dum mandatur non communicare excommunicatis, non celebrare coram interdictis, ac alia eiusmodi, nullus omnino nec rerum nec corporum, quocumque modo probatus metus excuset, cum pro nullo metu quis debeat peccatum mortale committere, quod ex inobediencia insurgere, Sanctorum Patrum auctoritatibus comprobatur.</p>
                </div>
                <div>
                    <head>Capitulum 14</head>
                    <p>De crimine falsi.</p>
                    <p>Quia plerique Falsarii, literis Apostolicis, et aliorum Prelatorum Testimoniis, asserunt se munitos; hoc igitur decreuit sanctum Concilium statuendum: ne tales, qualicumque scripta deferant, a Clericis, uel a quibuscumque personis Ecclesiasticis recipiantur in Ecclesiis, uel in domo, nisi prius ipsorum littere per Diocesanum ipsum, si eius copia possit haberi, alioquin per capitulum Ecclesie Cathedralis examinate fuerint diligenter, et nisi ipsius Episcopi, uel Capituli litteris testimonialibus sint muniti, et hoc ideo, quod per Sacerdotes simplices non potest de facili litterarum ueritas uel falsitas indagari; sane, quecumque persona contra hanc formam tales receperit, ipso iure, ab officio et beneficio per triennium sit suspensa, alia pena nihilominus iuxta superioris arbitrium punienda.</p>
                    <p>Illud quoque, presentis autoritate Concilii, huic Capitulo duximus annectendum, ut si tales sine dictis litteris testimonialibus peticiones suas presumpserint promouere, plebani ciuitatum et uillarum, et alii ad quos uenerint, eos cum rebus eorum per seculare iudicium.</p>
                </div>
                <div>
                    <head>Footnotes</head>
                    <p>[1] open round brackets here.</p>
                    <p>[2] close round brackets here.</p>
                    <p>[3] Ed. circumlocucioues</p>
                    <p>[4] Ed. nonnuli</p>
                </div>
            </div>
        </body>
    </text>
</root>
