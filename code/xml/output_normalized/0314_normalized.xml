<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Riez</title>
                <recordID>0314</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1285</origDate>
                <dateNotes/>
                <origPlace>Riez</origPlace>
                <diocese/>
                <province>Aix-en-Provence</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 314</p>
                <p>Year: 1285</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: Concilium Regiense, anno 1285 celebratum sub Rostagno Aquensi archiepiscopo</p>
                <p>Place: Riez</p>
                <p>Diocese: None</p>
                <p>Province: Aix-en-Provence</p>
                <p>CountryModern: France</p>
                <p>Latitude: 43.8189</p>
                <p>Longitude: 6.0936</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 24, col . 575-94</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>ANno Domini 1285. 16. Kal. Martii ad honorem omnipotentis Dei et B. Marie Uirginis matris eius, Nos Rostannus, diuina miseracione, S. Aquensis Ecclesie Archiepiscopus apud Regium in Concilio per nos ibi indicto presidentes, assistentibus nobiscum uenerabilibus Fratribus nostre Ecclesie suffraganeis infra scriptis uidelicet, R. Aptensi. M. Regiensi. P. Sistaricensi. B. Foroiuliensi, Dei gracia Episcopis discreto uiro, P. preposito et Officiali Uapincensis Episcopi iusta de causa absentis, et Abbatibus Crociensi et Lure, Prepositis, Archidiaconis, et Procuratoribus dictarum Ecclesiarum; et aliis pluribus Ecclesiarum Rectoribus, et pluribus aliis discretis uiris in Concilio ipso existentibus cupientes et intendentes statuere et ordinare illa que ad utilitatem et profectum Ecclesiarum et personarum nostre Prouincie respicere dignoscuntur, et ad salutem animarum, de assensu et consilio predictorum, diligenti deliberacione prehabita, statuimus et ordinamus prout inferius continetur.</p>
                </div>
                <div>
                    <head>Capitulum 1</head>
                    <p>Obseruancia Canonum prescribitur.</p>
                    <p>IN PRIMIS statuimus et concorditer ordinamus quod Sacri Canones presertim in generalibus Conciliis editi et Concilium Ualentinum, ac statuta prouincialia per predecessores nostros edita cum diligencia obseruentur.</p>
                </div>
                <div>
                    <head>Capitulum 2</head>
                    <p>Preces decernuntur et indulgentie conceduntur pro liberacione CAROLI II. Prouincie Comitis.</p>
                    <p>Item, ordinamus quod pro liberacione illustris Domini KAROLI Principis nostri in carceribus detenti in Ecclesiis et per Ecclesias nostre Prouincie preces et suffragia effundantur cum oracionibus Principis, additis collectis B. Marie, et pro pace seruanda, et quod populus in diebus solemnibus per Prelatos et parochiales Presbyteros ad effundendum preces pro eius liberacione cum instancia inducatur.</p>
                    <p>Nos autem ad honorem Dei et dicti Domini Principis et quilibet suffraganeorum predictorum cuilibet, suffragium huiusmodi impendenti XL. dies, de iniuncta penitencia relaxamus.</p>
                </div>
                <div>
                    <head>Capitulum 3</head>
                    <p>Curatur confici Chartularia, in quibus bona, census Ecclesiarum exscribantur.</p>
                    <p>Item, quoniam frequenter contingit quod census Ecclesiarum nostre Prouincie indebite ab aliquibus augmentantur, et nonnumquam per Rectores aliquos subtrahuntur, statuimus, et concorditer ordinamus, ut quilibet Prelatus in sua Diocesi chartularium proprium habeat seu registrum in quo nomina, census et quelibet alia bona Ecclesiarum integraliter conscribantur, ne fraude seu malicia alicuius aliquatenus occultentur, augmententur per aliquem, uel mutentur.</p>
                </div>
                <div>
                    <head>Capitulum 4</head>
                    <p>Fictitii Priores in beneficiis prohibentur.</p>
                    <p>Item, cum intelleximus quod aliqui Abbates, et aliqui alii Patroni in Ecclesiis priores ficticios, nomine tantum, et non re ponere moliuntur, statuimus et ordinamus quod hec per aliquem nullatenus attententur, et si contra factum fuit, tam conferens quam recipiens incurrant excommunicacionis penam ipso facto, et nihilominus illud beneficium Diocesanus libere conferat lapso tempore a canone definito.</p>
                </div>
                <div>
                    <head>Capitulum 5</head>
                    <p>Damnat pacta et iuramenta illicita in collacionibus.</p>
                    <p>Item, quia sepe contingit quod Abbates et Patroni et plures alii in preiudicium ordinarie potestatis Ecclesias conferunt, et Clericos recipientes huiusmodi beneficia astringunt paccionibus et uariis iuramentis, statuimus ut nullus Religiosus, aut Clericus secularis in Ecclesia seu beneficio admittatur, seu recipiatur, nec instituatur in ea per Ordinarium nisi primo constiterit, quod illa Ecclesia ad ipsum Abbatem seu Patronum uel alium pertineat pleno iure, et si contrarium factum fuerit per quemcumque, eo ipso illa Ecclesia uacet, illa uice per eumdem Ordinarium conferenda.</p>
                </div>
                <div>
                    <head>Capitulum 6</head>
                    <p>Diocesanus cognoscit de delictis Clericorum et Monachorum, nisi constet de Exempcione.</p>
                    <p>Item, statuimus quod si quis Clericus conuersus, donatus uel religiosus cuiuscumque ordinis, condicionis, status uel dignitatis existat, deliquerit per nostras ciuitates uel Dioceses ubicumque, maxime autem extra loca exempta, et per Ordinarium requisitus nolit coram eo comparere, et reddere racionem huiusmodi delicti, idem Ordinarius possit ipsum auctoritate huius Concilii capere et detinere, et eciam eius mobilia seu se mouencia, si quid habet in illa Diocesi, quousque satis dederit, de parendo iuri coram ipso, et de iusticia facienda, nisi fidem faciat de priuilegio, per quod constet ab huiusmodi ordinariis totaliter se exemptum.</p>
                </div>
                <div>
                    <head>Capitulum 7</head>
                    <p>Censure seruari debent maxime ab eo qui illas tulit.</p>
                    <p>Item, quod ex quo quis excommunicacionis, suspensionis uel interdicti sentenciam, ex causa probabili, iusta et racionali recte duxerit promulgandam, seruet eam firmiter et a subditis suis faciat inuiolabiliter usque ad satisfaccionem congruam obseruari, ne forsan ex relaxandi facilitate ueniat in contemptum.</p>
                    <p>Parum enim est sentenciam ferre, nisi lata seruetur.</p>
                    <p>Quinimmo sanctius esset nullatenus promulgare, quam cum periculo negligere promulgatam.</p>
                </div>
                <div>
                    <head>Capitulum 8</head>
                    <p>Qualiter procedatur contra illos qui excommunicacionis sentenciam contemnentes, exempla perniciosa peragunt.</p>
                    <p>Ceterum, abominabilis proh dolor! sicut ad nostrum tam de longinquo, quam e uicino peruenit auditum [1] in quibusdam partibus inolere coepit abusio.</p>
                    <p>Nam aliqui filii Belial qui nec Deum timent, nec hominem reuerentur, iniquitatem bibunt ut aquam; qui dum sentencias uilipendunt, dum medicinam que fuerat ad salutem, reiiciunt, mortis incurrunt periculum, et ad interitum sue peruersitatis exemplo nonnumquam inducunt alios et seducunt.</p>
                    <p>Isti quidem in Dei opprobrium, in contemptum promulgatoris, et sententie promulgate neglectum, non minus uiliter, quam damnabiliter procedere, immo nimis execrabiliter excedere non formidant.</p>
                    <p>Utpote dum adulterinum Presbyteri uel Prelati contingentes, officium, et inconcessum sibi usurpantes ministerium, excommunicacionem, immo uerius execracionem uersa seu peruersa uice in excommunicatores seu denunciatores suos simulare presumunt, accensos palearum fasciculos, aut candelas de sepo, seu carbones, aut ticiones ardentes, in patellis, conchis, aut sartaginibus uel similibus uituperabiliter extinguendo.</p>
                    <p>Cumque talia et his similia in Dei uergant opprobrium, et ecclesiastice discipline redundent contemptum; statuimus, et sub pena excommunicacionis districtius inhibemus, ne quis Clericus uel laicus, maior, medius, uel infimus, cuiuscumque ordinis, dignitatis, condicionis, uel status existat, rem tante perniciei de cetero per se uel per alium, aut pro se uel pro alio attentare presumat.</p>
                    <p>Qui uero huius saluberrimi instituti transgressor extiterit, et intra triduum emendam exinde competentem non exhibuerit, ex tunc se sciat, ipso facto, excommunicacionis uinculo innodatum.</p>
                    <p>Locus autem ubi hec uel similia, domino loci sciente, seu mandante, uel ratum habente presumpta fuerint, ecclesiastico tandiu remaneat suppositus interdicto, donec ad mandatum Ecclesie quam delinquens offendit, et Prelato quem irreuerenter despexit, sufficiens, et idonea satisfaccio, et realis emenda prestita fuerit per eumdem: quoniam cum in talibus non sit relaxanda uindicta, offensus Prelatus minime remittere ualeat ullo casu.</p>
                    <p>Eisdem penis subiacere uolumus illos, et illas, qui uel que talia fieri mandauerint, uel alias opem, uel operam aut consilium prebuerint, si rem tamen tam detestabilem prodire contigerit detestabiliter in effectum; addito quod eorum heredes in Clericorum Collegium nullatenus admittantur, nisi prius cum ipsis super his fuerit misericorditer dispensatum.</p>
                    <p>Et si Clericus beneficiatus uel in dignitate, seu personatu, uel officio constitutus taliter excesserit: ultra penam laico inflictam, beneficio, si quod in Prouinciis nostris obtinet, sit ipso facto presentis Concilii auctoritate priuatus: non beneficiatu autem, ad obtinendum beneficium indignus habeatur omnino a Cleri Collegio sequestratus.</p>
                </div>
                <div>
                    <head>Capitulum 9</head>
                    <p>De absolucione cum clausula reincidentie.</p>
                    <p>Item, quod si quis ab excommunicacionis sentencia quam pro contractis debitis, et maxime ubi se iuramento astrinxerat, uel ob manifestam offensam incurrerat in infirmitate uel mortis articulo fuerit absolutus; si sanus factus aut infra mensem a conualescencia numerandum satisfaccionem distulerit ut promisit uel iniunctum ei extitit, ab inde in antea nulla noua monicione ulterius expectata in eamdem ut prius excommunicacionis sentenciam reincidat, et publice addita uiolacione date fidei nuncietur.</p>
                    <p>Si uero de illa egritudine moriatur, heredes eius ad hoc emendandum et obseruandum per censuram ecclesiasticam compellantur, uel executores aut bonorum possessores, si alios heredes non habeat.</p>
                </div>
                <div>
                    <head>Capitulum 10</head>
                    <p>Excommunicati a nemine ad sacra admittuntur.</p>
                    <p>Item, quod excommunicati et maxime postquam publicati fuerint, non sunt in suis iniquitatibus sub quouis figmento palpandi, prohibemus ne tales in Ecclesiis uel coemeteriis, aut iuxta ualuas Ecclesiarum uel fenestras aut alia loca unde diuinum possint audire officium, uel Presbyterum celebrantem uidere, dum Missarum celebrantur officia, immorari presumant; quin immo Cappellani per se, uel Clericos suos aut alios diligenter inuestigare procurent an excommunicati huiusmodi in Ecclesia, uel circa se ingerant, et eos exinde recedere faciant, ut dum diuinum ibi agetur officium eosdem precipiant absentare.</p>
                    <p>Quod si forte ipsis parere neglexerint, a prosecucione diuini officii, dum illi suam ibi presenciam exhibere presumpserint, cessent, et abstineant, sub pena quam eis Ordinarius suus, si super his eos culpabiles, seu negligentes inueniat, duxerit infligendam.</p>
                </div>
                <div>
                    <head>Capitulum 11</head>
                    <p>Prohibet humari corpora in coemeterio non benedicto ab Episcopo, et humata effodi iubet.</p>
                    <p>Item, quod in coemeterio ab alio quam a proprio Episcopo, uel Archiepiscopo, aut expresso ipsius mandato, absque sui licencia benedicitur, nullus omnino ad sepulturam ecclesiasticam admittatur.</p>
                    <p>Quod si contra factum fuerit, nullus penitus sepeliatur ibidem, donec illius uel illorum ossa fuerint exhumata, cuius uel quorum corpora fuissent inibi post talem benediccionem sepulta, auctoritate Sedis Apostolice semper salua.</p>
                    <p>Sed ne facilitas uenie incentiuum prebeat delinquentibus, et aliis audaciam tribuat delinquendi, sciant Prelati omnem sibi super hoc dispensandi licenciam interdictam, donec exhumacio que sit aliis ad terrorem, precesserit, ut est dictum.</p>
                </div>
                <div>
                    <head>Capitulum 12</head>
                    <p>Beneficiati extra curiam Episcopi fraude in ius uocati, impensis totius Diocesis litigant.</p>
                    <p>Item, quia spreta iurisdiccione ordinaria maliciose per aliquos Apostolice Sedis gracia, et eius licencia abutentes, Abbatie, Prioratus, et Ecclesie et Ecclesiastice Persone, Canonice, et Clerici beneficiati nostri seculares, et religiosi coram extraordinariis auditoribus sepius impetuntur, et iniquitates ac malitie plurime committuntur, et impares sumptibus sic uexati coguntur interdum iuri suo cedere, uel aliter utcumque uexaciones suas redimere, statuimus et concorditer ordinamus, quod ex quacumque causa Clericus, uel Canonicus, aut quiuis alius Beneficiatus de Prouinciis nostris euidenter et indebite spreta communium amicorum, aut Ordinarii cognicione, per aliquem extraordinarium Iudicem delegatum, uel subdelegatum, executorem, conseruatorem, inquisitorem, uel alium extraordinarium quemcumque presertim extra propriam Diocesim citatus seu molestatus fuerit, omnes Prelati, et alii Clerici beneficiati, tam seculares quam religiosi ad ipsius defensionem dent consilium et iuuamen, et in expensis contribuere, dictorum Episcoporum comprouincialium ad hoc specialiter deputandorum arbitrio, teneantur.</p>
                    <p>Et hoc intelligimus in omni causa mota iam uel mouenda, scita uel presumpta, uel penitus ignorata, auctoritate et mandato Sedis Apostolice et Legatorum eius in omnibus et per omnia semper saluis, presenti articulo per omnia semper saluis, presenti articulo per decennium dumtaxat, nisi reuocatus fuerit, duraturo.</p>
                </div>
                <div>
                    <head>Capitulum 13</head>
                    <p>Ut nullus ministret toxicum, uel alia uenenosa.</p>
                    <p>Item, quia latentes inimici homicidia plerumque perpetrant eciam in amicos, statuimus, et sub pena excommunicacionis districtius inhibemus, ne quis Apothecariorum, uel quiuis alius, cuiuscumque condicionis uel sexus existat, toxicum uendat, nec donet, nec alio modo ministret alicui, uel alia uenenosa, nisi prius significet curie seculari, ut sciri possit suis temporibus, si causa toxicacionis contingerit, quis fuerit emptor ille, uel alius qualiscumque: et quod Apothecarius quilibet ad hoc seruandum, iuramento corporaliter presticio pro se et familia sua specialiter adstringatur.</p>
                    <p>Aliter autem dantes et uendentes, et ad homicidium perpetrandum recipientes, quomodolibet uel uehementes, et ad hoc consilium, consensum, tacite uel expresse prestantes, excommunicacionis uinculo subiaceant, ad Sedem Apostolicam pro absolucionis beneficio remittendi, et alias per censuram ecclesiasticam sicut iustum uidebitur puniendi.</p>
                </div>
                <div>
                    <head>Capitulum 14</head>
                    <p>De penis inferendis in eos qui ministrant toxicum uel herbas mortiferas.</p>
                    <p>Item, quod quicumque alium toxicare aut opem adhibere, uel consilium dare, uel in necem alterius toxicum dictare, seu uendere, aut aliter ministrare presumpserit, et herbas mortiferas in mortem uel abortiuum cuiquam dederit, eo ipso excommunicacionem incurrat, a qua nonnisi per Sedem Apostolicam absoluatur.</p>
                    <p>Et si Clericus beneficiatus fuerit, illo sit priuatus beneficio ipso facto, et ab ordine quem susceperat degradetur, tradendus curie seculari.</p>
                    <p>Sicut et tali uel simili suspicione probabiliter infamatus, et ex uerisimilibus presumpcionibus, et perspicuis indiciis, apud bonos et graues notatus, ad honorem uel Dignitatem ecclesiasticam nullatenus admittatur, et nihilominus ad detencionem persone honestam, prout requiret persone status et sceleris immanitas suadebit, ad eruendam ueritatis certitudinem, sicut Superioris discrecioni uisum fuerit, procedatur.</p>
                </div>
                <div>
                    <head>Capitulum 15</head>
                    <p>Qualiter agendum aduersus exemptos qui suis priuilegiis abutuntur.</p>
                    <p>Item, dolentes referimus quod nonnulli Religiosi Templarii, Hospitalarii, Cistercienses, et alii tam exempti quam priuilegiati de priuilegiorum sibi forte aut ordini suo indultorum prerogatiua temere confidentes, excommunicacionis, suspensionis, uel interdicti sentencias ab Ordinariis, uel Officialibus ipsorum racionabiliter promulgatas, obseruare non curant; quinimmo in contemptum Clauium, excommunicatos, suspensos, et interdictos huiusmodi, ad Diuina recipiunt, aut interdum in donatus seu confratres, contra mentem Concilii Lateranensis admittunt: receptatorum in hac parte genus pessimum imitantes, sine quibus delinquentes in his et similibus diu fortisan non laterent.</p>
                    <p>Sed nec his contenti Domos Conuentuales alterius Ordinis quam sui, eisdem Ordinariis lege diocesana subiectas, et a sui fundacione iurisdiccioni Prelatorum, salua regula seu Ordinis sui disciplina suppositas, tam Prenominati quam ceteri Religiosi, eciam non exempti, nec priuilegiati uindicare sibi, et Prelatis, quasi furtim, succedente postmodum uiolencia, subtrahere moliuntur: sicque de suis indulgentiis seu priuilegiis confidentes, alios fidentius in iure suo molestant: itaque auctoritate, immo temeritate propria, nunc in uestimentis ouium uenientes, nunc seculari fulti potencia, uiolenciam per se, uel per alium inferentes, possessiones et quasi domorum huiusmodi, ac rerum et iurium ad eas spectantium, occupare, et cum armis aliquoties inuadere non uerentur, et occupata tenere contendunt in Prelatorum preiudicium, plurimorum scandalum, et enormem nihilominus illius ordinis cuius erant ab inicio, et cui antiquo subesse consueuerant, lesionem.</p>
                    <p>Cumque tales, et tam enormiter excedentes, et notorie delinquentes, receptatoribus non impares, ac improbis raptoribus nequiores, perinde ut alios iura censeant puniendos: nos ergo ut in ipsos animaduertere possimus, ut a iure nobis permittitur, et maxime si de priuilegiis suis non uelint copiam facere requisiti; uolentes, ubi eos indulta seu priuilegia non defendunt, correccionis et reformacionis officium exercere, ac effrenatam ambientium cupidinem reprimere cupientes: statuimus et concorditer ordinamus, ut tales et similes, in premissis et similibus tam enormiter excedentes, et tam notorie delinquentes, nisi destiterint, et saniori ducti consilio, congruenter intra dies octo ex quo fuerint requisiti, reuocare seu emendare distulerint, una cum illis qui se ad eos sic ligati reduxerint, et eos qui translacionem huiusmodi acceptauerint, et exinde monasteria domosue conuentuales, res, et iura huiusmodi occupare, seu inuadere cum armis uel sine armis presumpserint, nec non et omnes qui eis ad hoc opem uel opera prestiterint, aut, ut sic occupata detineant, consilium, uel iuuamen prebuerint, excommunicacioni subiaceant, ipso facto.</p>
                    <p>Sed cum ipsi Prelatis non deferant, sed potius uilipendant eosdem: Prelati eorum quamdiu sic steterint, et ausu temerario uel Officialibus eorum in premissis restituerint, in priuilegiis uel aliis iuribus suis tueri eos uel defendere minime teneantur.</p>
                    <p>Dignum est enim ut qua mensura mensi fuerint, eadem remeciatur et eis: ut ignorantes ignorari, et contemptores senciant se contemni.</p>
                    <p>Qua enim fronte Prelatorum implorabunt auxilium, qui committere non formidant in ipsos?</p>
                    <p>Statuimus insuper, precipimus, concorditer ordinamus, ut singulares persone tam suimet, quam ipsius conuentus una cum translacionem taliter fieri procurantes, ab illius domo, seu conuentus consorcio penitus et in perpetuum excludantur, uitam suam alibi sub arcta pena sui superioris arbitrio finituri.</p>
                    <p>Circa translacionem autem singularium personarum, ad arcciorem forte regulam transire cupientium, nihil per hoc intendimus extra formam a iure editam immutare.</p>
                </div>
                <div>
                    <head>Capitulum 16</head>
                    <p>Ut Presbyteri intersint testamentis Parochianorum, et ut restituciones incerte ab Episcopis destinentur.</p>
                    <p>Item, ne relicte in testamentis uel aliis ultimis uoluntatibus emende, uel ad pias causas eleemosine, uel restituciones directe uel indirecte forsitan occultentur: statuimus, ut uel Presbyter parochialis interesse rogetur ordinacioni testantis, si haberi poterit, aut quod Notarius infra octo dies, a die obitus numerandos, Prelato uel Officiali, aut Presbytero parochiali, copiam illius articuli ubi qualis eleemosina pro piis usibus deputata, uel emenda, seu restitucio facienda, sub pena excommunicacionis, quam ipso facto, si negaret, incurrat, fateri fideliter teneatur: et ille, uel illi, sic cum heredibus uel executoribus testatoris ordinare festinent, quod emende non occultentur, et eleemosine sic relicte, uel restituciones huiusmodi non pereant, ad tempus magnum, uel modicum, aut forte perpetuo faciende.</p>
                    <p>Adiicientes insuper quod predicte restituciones nullatenus per aliquem executorem testamenti, uel per alium, preter Diocesani licenciam prebeantur: nec aliquis distribuere presumat alibi quam ubi Prelatus duxerit ordinandum, eciamsi a testatore contrarium dictum esset.</p>
                    <p>Ad hec adiicimus quod Presbyteri Synodis uenientes, Prelato suo uel Officiali eius, in scriptis, testatorum et executorum nomina, et quantitates huiusmodi presentare in uirtute obedientie teneantur.</p>
                </div>
                <div>
                    <head>Capitulum 17</head>
                    <p>Solus Episcopus absoluit de leui manus inieccione in Clericum.</p>
                    <p>Item, quod nullus quomodocumque presumat ab inieccione manuum, quantumcumque modica seu leui absoluere, non habita Ordinarii licencia nec obtenta, quod si secus presumptum fuerit, pro non absoluto habeatur, et euitetur ut prius.</p>
                    <p>Absoluens autem huiusmodi, si predicator fuerit, predicacionis officium sibi nouerit interdictum, donec ab Apostolica Sede cum narracione sui excessus graciam meruerit obtinere, uel Prelato satisfecerit quem contempsit.</p>
                    <p>Et inter alia suum publice confiteatur reatum, ut simplices reddentur in similibus cauciores.</p>
                </div>
                <div>
                    <head>Capitulum 18</head>
                    <p>Ut nemo uacantium Ecclesiarum bona occupet.</p>
                    <p>Item, quod nullus omnino Prelatus, Abbas, Prior, uel Clericus, uel laicus, cuiuscumque condicionis, status, aut dignitatis, Ordinis, uel Religionis existat, bona Ecclesiarum uacantium Metropolitane uel Suffraganee, Prioratus, Abbatie, uel alterius cuiuscumque Monasterii uel Ecclesie, per promocionem, aut mortem, aut resignacionem, aut mutacionem, uel absolucionem, aut alio quocumque modo uacantis, capere per se, uel per alium, aut occupare uel usurpare presumat.</p>
                    <p>Quod si fecerit, tam ipse quam obedientes ei aliqualiter in hac parte excommunicacionis incurrant penam, ipso facto.</p>
                </div>
                <div>
                    <head>Capitulum 19</head>
                    <p>Corpora defunctorum in Parochia sepeliuntur, nisi alius electus sit sepulture locus.</p>
                    <p>Item, quod corpora mortuorum in coemeteriis Ecclesiarum parochialium sepeliantur, nisi constet in continenti, sine alio strepitu, quod alibi elegerint sepeliri.</p>
                    <p>Si quis autem regularis, uel secularis aliter corpus asportare presumpserit insolenter, antequam de eleccione sepulture habita fuerit certitudo, omni emolumento in testamento sibi relicto careat; et illud parochiali Ecclesie applicetur.</p>
                    <p>Et nihilominus coemeterium in quo humatum fuerit, interdicto subiaceat, donec corpus Ecclesie parochiali fuerit restitutum.</p>
                    <p>Et quod a iure, si quod habebat, ceciderit qui non expectata definicione vim facere uoluerit, et ius sibi dicere attentauerit.</p>
                </div>
                <div>
                    <head>Capitulum 20</head>
                    <p>Decime, in primis prediales, iure diuino soluuntur.</p>
                    <p>Item, cum ex precepto diuino, et ex constitucione Ecclesie, decime maxime prediales, Ecclesiis debeantur, et sint nonnulli eas in proprie salutis interitum soluere non curantes: statuimus ut cum non sint palpanda crimina, ne uulnera remaneant incurata, Presbyteri parochiales parochianos suos de quibus tenentur reddere racionem, tam per se, quam per alios, et maxime per illos quos in Ecclesiis suis predicare contigerit uerbum Dei, moneant frequentius efficaciter et inducant ad decimas huiusmodi fideliter prestandas, et integraliter exsoluendas, nisi forsan composicio facta legitime ipsos super hoc excusaret, alioquin quod sciant se iniuste, et in animarum suarum periculum retinere, et tanquam rei aliene raptores, et preceptorum Domini et constitucionis Ecclesie transgressores, a fidelium consorcio sequestrandos.</p>
                    <p>Et in confessionibus significetur eisdem quod absolui non possunt, et peccatis confessatis seu oblitis non soluantur in futurum; et de predictis satisfaciant, uel cum Ecclesia conueniant de retentis.</p>
                    <p>Et quod si contingat eos absolui, de futuro prodesse non poterit ad salutem.</p>
                    <p>Cum, iuxta Sanctorum sentenciam, non remittatur peccatum, nisi restituatur ablatum.</p>
                </div>
                <div>
                    <head>Capitulum 21</head>
                    <p>Exemptos, decretis Concilii subiicit, nisi de exempcionis titulis fidem faciant.</p>
                    <p>Item, statuimus et ordinamus, et ad hoc terminum tam exemptis quam priuilegiatis duorum uidelicet mensium a publicacione presentium numerandorum concorditer assignamus, infra quos ostendant si uoluerint priuilegia, uel indulgencias, uel prerogatiuas alias si quas habent, per que, uel per quas contra presentis Concili statuta ualeant se tueri, et usque tunc nostrarum uolumus esse suspensum sentenciarum effectum.</p>
                    <p>Et ab inde in antea, nisi causam interim sufficientem ostendant, uolumus ea ualere omni iure quo melius poterunt et debebunt.</p>
                </div>
                <div>
                    <head>Capitulum 22</head>
                    <p>Presentatus, coram Patrono non iurat, neque acquirit, aut dimittit beneficium.</p>
                    <p>Item, sub pena excommunicacionis precipimus, ne quis a patrono laico uel Clerico presentatus, aut eciam presentandus, prestet aliquod iuramentum in manibus patroni, uel alterius cuiuscumque, sine speciali ipsius Ordinarii licencia et consensu: quodque presentatus seu presentandus huiusmodi, ab alio quam ab Ordinario, cui de iure competit, Ecclesia parochiali se instituti nullatenus paciatur: nec ex quo per Ordinarium institutus fuerit, beneficium dimittat huiusmodi; non petita ipsius Ordinarii licencia, uel obtento consensu, uel nisi alia sufficiens causa subsit legitima, probabilis et honesta.</p>
                </div>
                <div>
                    <head>Capitulum 23</head>
                    <p>Excommunicantur impedientes ne a sententiis suffraganeorum ad Metropolitam appelletur.</p>
                    <p>Item, quia sepe compertum est quod nonnulli impediunt quominus a nostris suffraganeis, et eorum Officialibus ad nostrum auditorium appelletur, sicque effectus iustitie plurimum impeditur.</p>
                    <p>Adherentes super his statutis bone memorie Domini G. Predecessoris nostri: statuimus ac eciam in uirtute sancte obedientie inhibemus, ne aliquis cuiuscumque status, eminentie, ordinis, aut dignitatis existat, impedimentum prestet alicui clam uel palam, publice uel occulte, directe, uel indirecte, per se uel per alium scilicet grauando appellare uolentes, seu eis comminando, seu opposicionem aliquam super his faciendo, aut alio quoquomodo, quominus ad nos, seu nostram curiam libere appelletur, et ad nos per appellacionem et querimoniam recurratur.</p>
                    <p>Si quis autem contra fecerit, ipsum in his scriptis excommunicacionis uinculo innodamus.</p>
                </div>
                <div>
                    <head>Footnotes</head>
                    <p>[1] &quot;sicut ad nostrum tam de longinquo, quam e uicino peruenit auditum&quot; in parentheses</p>
                </div>
            </div>
        </body>
    </text>
</root>
