<?xml version="1.0" ?>
<root>
    <teiHeader>
        <fileDesc>
            <titleStmt>
                <title>York</title>
                <recordID>0551</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1364</origDate>
                <dateNotes/>
                <origPlace>York</origPlace>
                <diocese>York</diocese>
                <province>York</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 551</p>
                <p>Year: 1364</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: constitutions from 1364x1367; given as 1367 in Wilkins</p>
                <p>Place: York</p>
                <p>Diocese: York</p>
                <p>Province: York</p>
                <p>CountryModern: England</p>
                <p>Latitude: 53.958333</p>
                <p>Longitude: -1.080278</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Records of Convocation, vol. 13: York, 153-162</p>
                <p>EditionOther: Wilkins III, 68-73</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: constitutions of York provincial councils of 1364-1367 </p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Iohannes, permissione diuina Eboracensis archiepiscopus, Anglie primas [dilecto filio archidiacono nostro Eboracensi uel eius officiali, salutem, graciam et benediccionem.</p>
                    <p>Officii nostri debitum exequimur, dum ea, que decus ecclesie prouehunt et salutem respiciunt animarum, necnon excessus et abusus subditorum restringunt et reprimunt, salubriter ordinamus, uolentes itaque quibusdam erroribus et abusibus, quos in ecclesia inualescere cernimus, pro uiribus obuiare:</p>
                </div>
                <div>
                    <head>Capitulum 1</head>
                    <p>Ne in locis sacris festiuis diebus mercata, placita uel spectacula teneantur</p>
                    <p>Imprimis, exemplo Christi, qui sanctam ecclesiam, domum suam peculiarem, non negociacionis, sed oracionis domum uoluit nominari; noles negociaciones, in quibus quilibet nititur, ut communiter dicitur, proximum suum decipere, ibidem exerceri; uendentes et ementes eiecit de templo, ne domum suam facerent domum fraudis, et speluncam latronum; firmiter inhibemus, ne quis in ecclesiis, aut earum porticis, seu coemeteriis, uel aliis locis sacris nostre diocesis diebus Dominicis et festiuis forum rerum uenalium teneat, uel mercatum, nec ullam in eis negociacionem exerceri presumat, nec eciam placita secularia teneantur in eisdem, nec in ipsis fiant luctaciones, sagittaciones, uel ludi, qui causam, uel occasionem prestare poterunt peccati, dissensionis, odii, siue pugne; sed quilibet catholicus illuc reuerenter accedat ad orandum, et peccatorum ueniam humiliter implorandum.</p>
                </div>
                <div>
                    <head>Capitulum 2</head>
                    <p>De ludis inhonestis in uigiliis sanctorum, et exequiis defunctorum prohibitis</p>
                    <p>Et quia sepe contingit, quod quidam in sanctorum uigiliis conueniunt in ecclesiis, qui diuinis ibidem deberent uacare obsequiis, uel in exequiis defunctorum pro animabus defunctorum huiusmodi oraturi, qui uersi in sensum reprobum ludis noxiis, et uanitatibus, et quandoque peioribus frequenter intendunt, Deum et sanctos [2] quos se uenerari simulant grauiter offendentes, et in defunctorum exequiis, de domo luctus et oracionis, domum risus faciunt et excessus, in animarum suarum periculum perquam graue; districtius inhibemus, ne aliqui uenientes ad huiusmodi uigilias, et exequias, presertim in ecclesiis huiusmodi ludos aut turpitudines, uel alia in errorem, uel peccatum ducencia faciant, uel exerceant quouismodo; sed studeat quilibet sic ueniens humiliter et deuote facere, propter quod huiusmodi uigilie et exequie fuerant ordinate; omnibus et singulis rectoribus, uicariis, et aliis quibuscunque beneficia ecclesiastica obtinentibus, firmiter iniungentes, quatenus insolencias et excessus huiusmodi in suis ecclesiis, coemeteriis et locis Deo dedicatis, per suspensionis et excommunicacionis sentencias fieri et exerceri canonice inhibeant et compescant, sub pena uiginti solidorum, quos ab ipsis rectoribus, uicariis et beneficiatis, quoties et quando, circa execucionem huiusmodi constitucionis, in premissis, uel aliquo premissorum, ipsos constiterit negligenciam commisisse, fabrice ecclesie nostre cathedralis uolumus applicari; ac perpetratoribus dictorum excessuum ingressus ecclesie, cuius honestatem polluere nitebantur, sit eo ipso penitus interdictus; et ipsis ad audiendum diuina officia, et sacramenta ecclesiastica percipiendum aditus non pateat in eadem, quousque satisfacerent de commissis.</p>
                </div>
                <div>
                    <head>Capitulum 3</head>
                    <p>Innouacio constitucionum synodalium</p>
                    <p>Item, quia in casibus, quibus per iura prius edita sufficienter prouidetur, promulgacione nouarum constitucionum seu iurium non est opus; nos statuta synodalia, temporibus predecessorum nostrorum promulgata, intimius recensentes, inuenimus in eisdem per constitucionem, que sic incipit: Item, stipendia presbyterorum unius anni taxanda, quinque marcarum; in dicioribus tamen ecclesiis, iuxta ipsarum facultates, sibi uolumus uberius prouideri.</p>
                    <p>Et per constitucionem [3] bone memorie Willelmi de la Zouch, immediate predecessoris nostri, de presbyterorum stipendiariorum salariis, et de capellanis ad seruiendum cure animarum, de aliis ministris assumendis bene et racionabiliter prouideri, ipsas ordinaciones, seu constituciones ex abundanti innouamus; districte precipientes, quod secundum vim, formam et effectum earundem inuiolabiliter obseruentur, et ut constituciones synodales uere habeantur in futurum, quarum tenores tales sunt.</p>
                </div>
                <div>
                    <head>Capitulum 4</head>
                    <p>De salario capellanorum parochialium et aliorum Willelmus, permissione diuina etc. Pastoralis officii tunc debitum credimus exercere, dum subditorum nostrorum utilitati uigilanti studio prospicimus pariter et quieti.</p>
                    <p>Sane considerantes nuper et diligentius attendentes difficultates et excessus, quos capellani stipendiarii, super conuencione et percepcione stipendiorum suorum annualium, propter defectum et raritatem capellanorum huiusmodi, et existentium his diebus, impediuerunt hactenus et fecerunt, ac impediunt et faciunt in presenti; uolentesque et diligentius affectantes difficultates et excessus huiusmodi refrenare, ac eciam moderari, quantum cum Deo poterimus, in hoc casu, ut sic utilitati subditorum nostrorum, capellanos huiusmodi stipendiarios conducere uolentium, ualeat prouideri, ac excessus et difficultates huiusmodi, quatenus nobis possibile fuerit, extirpentur; de iurisperitorum consilio nobis assistentium, ac deliberacione prehabita pleniori, ordinandum duximus, et eciam statuendum, quod omnes et singuli capellani tam retroactis temporibus ordinati, quam eciam imposterum ordinandi, infrascriptis stipendiis, sub pena annotata inferius, sint contenti; uidelicet, quod quilibet capellanus, eciamsi parochialis esse debeat, ultra summam sex marcarum in pecunia numerata, uel ualore eiusdem in aliis rebus, pro stipendio suo annuali a quoquam non percipiat quouismodo; que quidem stipendia, consideratis considerandis, presertim raritate capellanorum sic durante, sufficiencia existere dignoscuntur.</p>
                    <p>Inhibemus uniuersis et singulis capellanis huiusmodi, ordinatis et ordinandis, ne quisquam eorum, sub pena suspensionis a celebracione diuinorum per unum annum, ultra summam sex marcarum pretaxatam, pro suo annuali stipendio percipere presumat aliqualiter in pecunia, uel ualore; quod si fecerit, dictam suspensionem ipsum sic percipientem incurrere decernimus ipso facto.</p>
                    <p>Uniuersis insuper rectoribus, et singulis ecclesiarum prelatis, uicariis et aliis quibuscunque personis ecclesie, capellas, cantarias, oratoria, hospitalia, seu beneficia ecclesiastica quecunque infra nostram diocesim obtinentibus, in uirtute sancte obedientie, et sub pena quadraginta solidorum eleemosine nostre applicandorum, similiter inhibemus, ne in ecclesiis, capellis, cantariis, hospitalibus, seu aliis beneficiis suis huiusmodi, quemquam capellanum stipendiarium diuina celebrare permittant, nisi nomine stipendii sui annualis de summa sex marcarum huiusmodi contentaret; quibus eciam omnibus et singulis in uirtute sancte obedientie, et sub pena consimili inhibemus, ne quemquam capellanum huiusmodi stipendiarium decetero ad celebrandum missas anniuersarias, seu peculiares in ecclesiis, capellis, cantariis, oratoriis, hospitalibus, aut locis ecclesiasticis quibuscunque dicte nostre diocesis aliqualiter admittant, seu celebrare permittant, priusquam ecclesiis parochialibus locorum huiusmodi, de capellanis parochialibus, pro stipendiis pretaxatis, primitus sit prouisum.</p>
                    <p>Et ne ordinaciones, inhibiciones, et statuta nostra huiusmodi, per non-usum, seu abusum effectu careant et uigore; uolumus et ordinamus in his scriptis, quod in singulis synodis Pasche et Sancti Michelis, in ecclesia nostra Eboracensi celebrandis, ac aliis temporibus opportunis, annis singulis inquisicio fiat et habeatur diligens et exacta; ad effectum, ut premissa non obseruantes, penis suprascriptis, et aliis, prout expedire uidebitur, canonice puniantur.</p>
                    <p>Per presentes tamen ordinaciones et statuta nostra, que propter instantem raritatem capellanorum, emittimus et facimus publicari, constitucionie synodali, super percepcione stipendiorum capellanorum huiusmodi conducticiorum, pridem edite ac promulgate, non intendimus, nec uolumus derogare.</p>
                </div>
                <div>
                    <head>Capitulum 5</head>
                    <p>De matribus et nutricibus paruulorum, et cautela earundem</p>
                    <p>Item, cum ex eo, quod matres et nutrices paruulorum, quos enutriunt, in lectis suis incaute iuxta se collocant, prouenit frequens et dolenda nimis oppressio, seu suffocacio huiusmodi paruulorum, et sic inde procedit mortis occasio, unde uite consolacio sperabatur, inhibemus ne patres uel matres, nutrices aut alii quicunque custodiam paruulorum habentes, ipsos secum in lectis ponant, uel cubiculis suis; sed seorsum in cunabulis, uel aliis locis securis, ubi timor suffocacionis huiusmodi non supererit, illos collocent, uel faciant collocari, seu lac ipsis paruulis ministrando, somnum super ipsorum cunabula arripiant quoquomodo.</p>
                </div>
                <div>
                    <head>Capitulum 6</head>
                    <p>De decimis libere percipiendis, cariandis et abducendis</p>
                    <p>Item, licet Deus et Dominus, cuius est terra et plenitudo eius, graciosa dispensacione uniuersa disponens, plebi sue terram colendam concesserit et regendam, reseruando decimas frugum et operum suorum fideles pro sacerdotibus et Leuitis, ad ministrandum in ecclesiis, in sortem Domini preelectis, uirtute cuius diuine reseruacionis, rectores ecclesiarum, et persone ecclesiastice decimas garbarum, et rerum aliarum infra commissas sibi parochias existentium, libere percipiunt, et eas per eadem loca, de quibus et per que domini prediales nouem partes huiusmodi garbarum cariant, libere et licite cariarunt, et per alios cariari fecerunt, et in possessione, uel quasi libertatis huiusmodi, fuerunt dicti rectores et persone ecclesiastice per tempus, cuius contrarii memoria non existit, continue, pacifice et quiete.</p>
                    <p>Quidam tamen sancte matris ecclesie filii degeneres, et ingrati, factam eis celestem graciam de nouem partibus minus debite ponderantes, per exquisitas malicias et impedimenta illicita nituntur personas ecclesiasticas, Christi ministros, in libera percepcione decime partis diuersimode impedire; quidam enim ipsas decimas libere percipere, et eas per uias et itinera, per que cariari consueuerant, abduci, et per longos circuitus et nociuos eos maliciose cariari compellunt; quidam eciam garbas expositas et signatas pro decima non permittunt a suis terris cariari, quamdiu in illis quicquam de bladis remanet eorundem, sed ipsas decimas a suis et aliorum bestiis scienter et fraudulose conteri tolerant et consumi; ac ipsos rectores ad ordinandum de huiusmodi decimis non permittunt, in diuine maiestatis offensam, uiolacionem notoriam ecclesiastice libertatis, ac dictorum rectorum et personarum ecclesiasticarum damnum non modicum, et grauamen, ac aliorum perniciosum exemplum.</p>
                    <p>Cupientes igitur, prout ex officii nostri debito astringimur, contra malicias et iniurias huiusmodi, in Dei et ecclesie sue contemptum nequiter irrogatas, salubriter prouidere; presentis constitucionis oraculo firmiter inhibemus, ne quis, cuiuscunque fuerit status, condicionis aut gradus, ecclesiarum rectores, seu alias personas ecclesiasticas, eorumue seruientes, et ministros, quominus decimas garbarum, feni, et aliarum rerum quarumcunque sibi et ecclesiis suis pertinentes, ubicunque et quandocunque obuenientes, absque consumpcione animalium, et alia quacunque diminucione earundem uoluntaria et damnosa, inttegraliter et libere possunt percipere, apprehendere; et per omnia loca, per que nouem partes cariantur, et consueuerant cariari, et uehiculis commodius cariari, abducere, et de illis, pro sue uoluntatis arbitrio, disponere impediant uel perturbent, nec impedire uel perturbare faciant, uel procurent, sub pena excommunicacionis maioris, contra omnes et singulos contrauenientes, quam ipsos incurrere uolumus ipso facto.</p>
                </div>
                <div>
                    <head>Capitulum 7</head>
                    <p>De alienacionibus fraudulentis damnatis</p>
                    <p>Item, corruptela pessima, per quorundam uersucias et calliditates adinuenta, in nostris diocesibus et prouincia inoleuit, quod quidam ueri ecclesiastici, prelati, et alii, quos ordo clericalis includit, et nonnulli laici, dum mortis periculum approximare recogitant, uniuersa bona sua, seu quotam eorum tam immensam inter uiuos donare, seu aliquo modo alienare presumunt, quod nedum ecclesie, sed rex, et alii creditores, quibus huiusmodi alienantes, dum uixerint, fuerint ex uariis causis astricti, et efficaciter obligati, suis accionibus et prosecucionibus sunt exclusi, uxores et liberi de porcione bonorum, de consuetudine seu iure eis debitis irremediabiliter defraudantur.</p>
                    <p>Nonnulli eciam talibus egrotantibus in extremis assistentes, huiusmodi alienaciones fieri maliciose suadent, et temere inducunt, eosque a libera uoluntate testandi uersuta sapiencia nequiter et callide auertunt, ex quibus solita et legitima testamenti faccio transiit ut plurimum in abusum ecclesiarum, iuribus et prosecucionibus aliorum predictorum indebite seu maliciose derogatur.</p>
                    <p>Unde prouida deliberacione prouincialis concilii, in domo capitulari ecclesie nostre Eboracensis celebrati, prohibitum extitit sub precepto, ne huiusmodi alienaciones seu donaciones quocunque colore uel ingenio fierent in futurum.</p>
                    <p>Et quia, ut docet experiencia, generalis prohibicio legis malitie deditos a mali propositi execucione non reuocat, nisi specialis pene formidine propensius compescantur; nos presentis auctoritate synodi omnes et singulos huiusmodi donacionibus, seu alienacionibus consilium prebentes, auxilium, uel fauorem in nostra diocesi ingressum ecclesie interdicimus ipso facto.</p>
                    <p>Donantes insuper et sua bona in nostra diocesi predicta taliter alienantes propter sui grauitatem excessus ecclesiastica careant sepultura, pactum autem fraudis seu malitie in hoc casu ipso facto probatur interuenisse conuentum, quoties aliqui omnia bona sua, quocunque titulo, ut premittitur, alienant inter uiuos; uel in tam immensa quantitate, quod ecclesiis, regi, creditoribus, uxori, et liberis satisfieri non poterit de residuo, sicut iuris racio exigeret, et consuetudo, si huiusmodi alienacio facta taliter non fuisset.</p>
                </div>
                <div>
                    <head>Capitulum 8</head>
                    <p>De habitu, gestu, et honestate clericorum</p>
                    <p>Item, cum omnis iactancia lasciuie corporalis a sacro ordine fieri debeat penitus aliena, a sacris canonibus et sacris patribus prouide prohibetur sub penis grauibus et censuris, ne uiri ecclesiastici in sacris ordinibus constituti, potissime sacerdotes, quorum gestus laicis, quibus esse debent exemplum et forma uiuendi, facile trahitur in exemplum, uestes deferant nimia breuitate ridiculosas uel notandas; nec in calcamentis querant gloriam, uel decorem, sed in statu mentis, et habitu corporis Deo et hominibus studeant complacere, ut per decenciam habitus extrinseci, morum honestas intrinseca ualeat ostendi; dum tamen nihil in eis pateat, quod oculos uel aspectum intuentium offendat; nam secundum Scripturas, incomposicio corporis qualitatem indicat mentis, et ex habitu forte indecenti, his qui gestat, uilis apparet; ac corda uidentium pro facilitate iudicii scandalizat.</p>
                    <p>Nonnulli tamen, ut facti et fame euidencia manifestat, et clerici in sacris ordinibus et sacerdocio constituti, proprie dignitatis immemores, et officii, ac ordinis clericalis honorem temere prosequentes, contra sacras constituciones et penas in eisdem ordinatas, uestes publice deferre presumpserint deformiter decurtatas, mediam tibiarum suarum, seu genua nullatenus attingentes, ac contra decenciam, et clericalis sue sacerdotalis ordinis honestatem, ad iactanciam, et suorum corporum ostentacionem, et morum dissolucionem, absque racionabili causa et honesta sic deferre, et eis uti publice, et communiter indies non desistunt, in animarum suarum periculum, ordinis clericalis et ecclesie Dei graue scandalum, aliorumque Christi fidelium exemplum perniciosum.</p>
                    <p>Uolens igitur hoc sacrum prouinciale concilium insolentiis huiusmodi, et animarum periculis obuiare, penas quascunque siue censuras in huiusmodi constitucionibus, canonibus, et statutis quomodolibet ordinatas, contra huiusmodi delinquentes decreuit et statuit quomodolibet exequendas etc.</p>
                    <p>[4] Et ne ordinaciones, inhibiciones et statuta nostra huiusmodi per non-usum, seu abusum, effectu [5] quod absit careant uel uigore, uolumus et ordinamus in his scriptis, quod in singulis capitulis per uos in dicto archidiaconatu celebrandis et aliis locis et temporibus opportunis, premissa omnia et singula faciatis legi et solemniter publicari, et quod annis singulis super premissis inquisicio fiat ac habetur diligens et exacta; ad effectum, ut premissa non obseruantes, penis suprascriptis, et aliis prout uidebitur expedire, canonice puniantur, et ne rectores, uicarii et alii subditi nostri de clero et populo archidiaconatus predicti premissorum ignoranciam precedere ualeant in futurum.</p>
                    <p>Iniungimus omnibus et singulis rectoribus et uicariis dicti archidiaconatus uestri, in uirtute sancte obedientie et sub pena excommunicacionis maioris quod iidem et eorum singuli ueras copias dictorum premissorum infra duos menses a tempore prime publicacionis earundem per uos facte legant et percipiant et ea omnia in omnibus articulis obseruent et parochianis et subditis suis singulis sequentibus Dominicis publice intiment et exponent sicut penam ulcionis canonice uoluerint euitare.</p>
                    <p>In quorum omnium testimonium sigillum nostrum presentibus est appensum.</p>
                    <p>Datum apud Thorp iuxta Eboracum decimo octauo die mensis Aprilis anno Domini millesimo CCCmo sexagesimo quarto et nostre translacionis duodecimo.</p>
                </div>
                <div>
                    <head>Capitulum 9</head>
                    <p>[6]</p>
                    <p>Ut cause matrimoniales et diuortii committantur peritis, et publice tractentur, et decidantur</p>
                    <p>Item, quia nonnulli archidiaconi, decani, abbates, et alii uiri ecclesiastici iurisdiccionem ecclesiasticam et cognicionem causarum matrimonialium se habere pretendentes, causas matrimoniales que inter ceteras causas per discretos iudices diligentius tractari deberent, et maturius terminari, personis simplicibus et imperitis examinandas et definiendas, modernis temporibus indistincte, contra canonicas sancciones et sanctorum patrum instituta, committere non uerentur; huiusmodique personas insufficientes, et quandoque laicos, in officiales, commissarios, seu custodes, cum potestate, de huiusmodi causis matrimonialibus cognoscendis, preficere presumunt, in animarum suarum graue periculum, et reipublice preiudicium perniciosius deputare; ipsique officiales seu custodes, ut premittitur, deputati, personis aliis insufficientibus et imperitis, eciam interueniente nonnunquam notabili pecunie quantitate, ad cognoscendum inter certas personas de causis matrimonialibus huiusmodi, et easdem terminandis, committunt indebite uices suas, ut sic tam officiales quam custodes predicti, per se et suos insufficientes commissarios, ut prefertur, in et de causis matrimonialibus, et diuortii, nedum cognoscere, sed eciam iniustas sentencias, et multipliciter indiscretas, quas definitiuas asserunt, proferre presumunt, et periculosius promulgare; ex quibus nedum grauia scandala, sed eciam plurima indies prouenire pericula animarum comperimus.</p>
                    <p>Nos Iohannes archiepiscopus, de consilio suffraganeorum nostrorum, et cleri nostri, in concilio nostro prouinciali congregatorum, uolentes huiusmodi scandalis uiam precludere, et, in quantum cum Deo possumus, periculis obuiare, sanctorum patrum uestigiis, et sacris canonibus inherentes, uniuersis et singulis archidiaconis, decanis, abbatibus, prepositis, et aliis uiris ecclesiasticis quibuscunque nostrarum ciuitatum, diocesis et prouincie Eboracensis iurisdiccionem ecclesiasticam obtinentibus, et eorum officialibus, et spiritualitatum huiusmodi custodibus deputatis, seu deputandis, interdicimus, et firmiter inhibemus; ne uidelicet ipsi archidiaconi, decani, abbates, prepositi, seu alii supradicti aliquos in officiales, seu custodes huiusmodi, cum potestate de causis matrimonialibus, uel diuortii, quoad fedus cognoscendi, preficere uel deputare, seu eis uices suas in hac parte committere presumant; uel ipsi officiales, seu custodes ad cognoscendum in uel de causis huiusmodi, aliquibus uel alicui, aliis seu alii, quam uiris idoneis, prouidis, et fidedignis, habentibus iuris periciam, uel saltem competens exercitium de causis huiusmodi iudicandis, committant, seu aliquis eorum committat quomodolibet uices suas, seu per se ipsos alibi, quam in capitulis per eosdem celebrandis, huiusmodi causas definiant uel decidant; sed publice in eisdem capitulis pronuntient, que duxerinnt statuenda, uel sub pena, quoad ipsos archidiaconos, decanos, abbates, prepositos, et alios uiros ecclesiasticos, quocunque nomine censeantur, iurisdiccionem seu potestatem sibi uendicantes, huiusmodi officiales, siue custodes deputandi, suspensionis ab officio; et quoad huiusmodi officiales uices suas in premissis aliis insufficientibus commitentes, et quoad huiusmodi commissarios insufficientes, et eos insufficienter et scienter admittentes, et de causis huiusmodi cognoscentes, maioris excommunicacionis sentenciam; quas quidem penas presenti constitucione, ut premittitur, promulgatas, omnes et singulos, qui presenti constitucioni, uel statuto scienter, uel ignorancia affectata, et crassa uel supina, contraire presumpserint, et eam cum effectu non obseruauerint, prout superius distinguitur, et plenius declaratur, incurrere uolumus ipso facto.</p>
                </div>
                <div>
                    <head>Capitulum 10</head>
                    <p>De matrimoniis clandestine contractis</p>
                    <p>Item, quamuis matrimonia clandestina, ex quibus animarum et corporum pericula solent sepissime prouenire, sacri canones, utpote sic contrahentibus et reipublice damnosa, prohibeant, et ea fieri sub penis grauibus interdicant; nonnulli tamen illicita pluries matrimonia occulte contrahere callide machinantes, ut non arguantur eorum opera mala, lucem fugiunt, tenebras affectantes, absque edicione bannorum rite et licite, premissa matrimonia per capellanos, Dei timorem, et legum prohibicionem temere contemnentes, solemnizare facere, non absque graui ecclesie scandalo, et periculis animarum, procurant damnabiliter indies et presumunt, penas contra huiusmodi matrimonia contrahentes, celebrantes, et eisdem interessentes latas et promulgatas, minime formidantes.</p>
                    <p>Nos igitur archiepiscopus prelibatus, de consensu suffraganeorum nostrorum, et cleri nostri predictorum, huiusmodi capellanorum ac personarum sic contrahentium, et aliorum solemnizantium huiusmodi, indebite procurantium temeritatem et audaciam, penarum aggeracione reprimere cupientes; prohibemus sub pena excommunicacionis maioris, superius annotata, quam omnes nostrarum ciuitatum, diocesis, et prouincie predictarum, qui huic nostre constitucioni contraire presumpserint, incurrere uolumus ipso facto; et ne quis presbyter secularis uel regularis, cuiuscunque condicionis extiterit, matrimonium clandestine celebrare, uel eidem interesse presumat; sed quotiescunque matrimonium solemnizandum fuerit inter aliquas personas in ecclesiis, seu capellis parochianorum ipsorum contrahentium, fiat edicio bannorum, et publice proponatur edictum per tres dies solemnes, competenti termino prefinito, ut infra illum terminum, qui uoluerit et ualuerit, impedimentum opponat; et presbyter nihilominus inuestiget, utrum aliquod impedimentum obsistat, aut quisquam appareat reclamans in hac parte, seu quomodolibet contradicens; quod si apparuerit contra copulam contrahendam contradiccio, uel probabilis coniectura contractus, nullatenus celebretur, sed interdicatur expresse, donec quid fieri debeat super eo, per iudicem in hac parte competentem legitime fuerit declaratum, uel alias de superioris ordinarii licencia, cum contrahere uolentibus, quoad temporum intersticia, et bannorum edicionem fuerit dispensatum; quorum omnium absolucionem, quos in penas huiusmodi, uel earum aliquam incidere contigerit, preterquam in mortis articulo, quoad impedimentum huiusmodi nobis in nostris ciuitatibus, diocesibus, et personis earundem, et nostris suffraganeis in suis ciuitatibus et diocesibus, uel superioribus nostris specialiter reseruamus.</p>
                    <p>Sentencias uero, seu pronunciaciones, in causis quibuscunque matrimonialibus, uel diuortii, contra presentis constitucionis tenorem quomodolibet promulgatas, decernimus irritas et inanes; easque omnino suis uiribus uacuamus, ut nulla sentencia, ab huiusmodi personis prolata, nomen habeat sententie uel effectum.</p>
                    <p>Saluis semper constitucionibus [7] bone memorie Othonis, apostolice sedis dudum in Anglia legati, de huiusmodi causarum cognicione prouide promulgatis, et aliis quibuscunque constitucionibus, canonibus et statutis super premissis editis, quibus non intendimus in aliquo derogare, sed ea uolumus et cupimus obseruari. [8]</p>
                    <p>Sciendum est, quod illud statutum postea in uno alio concilio prouinciali fuit modificatum, et restrictum, ut non incurratur excommunicacio, nisi in certis casibus; uidelicet: Quod contrahentes, scientes legitimum impedimentum, eciamsi in bannorum edicione nihil obiiciatur, sunt excommunicati.</p>
                    <p>Item, contrahentes absque edicione bannorum, matrimonium solemnizari facientes, sunt excommunicati, ac eciam presbyter solemnizans.</p>
                    <p>Item, ubi contrahentes faciunt solemnizari matrimonium, ubi obiectum est impedimentum in edicione bannorum, ipso impedimento prius non discusso, sunt excommunicati. Item, compellentes capellanum per metum solemnizare matrimonium clandestinum.</p>
                    <p>Item, capellanus, non edens banna per tres dies solemnes, et matrimonium solemnizans, uel postea apparet impedimentum.</p>
                    <p>Item, contrahentes contra interdictum ecclesie, in istis casibus sunt excommunicati ipso facto, et non in aliis.</p>
                    <p>Ut constituciones presentes publicentur</p>
                    <p>Et ne ordinaciones, constituciones et inhibiciones nostre super omnibus premissis, per non-usum, seu abusum, effectu [9] quod absit careant et uigore, uolumus, ordinamus et omnibus subditis nostris, sub pena predicta, mandamus in his scriptis, quod in singulis capitulis in singulis decanatibus celebrandis, in ciuitatibus et aliis locis, et temporibus opportunis, premissa omnia et singula legantur, et solemniter publicentur per decanos; et quod annis singulis super premissis inquisicio fiat ac habetur diligens et exacta; ad effectum, ut premissa non obseruantes, penis suprascriptis, et aliis prout uidebitur expedire, canonice puniantur.</p>
                    <p>Ut rectores et uicarii habeant copiam earundem</p>
                    <p>Et ne rectores, uicarii et alii subditi nostri de clero et populo, premissorum ignoranciam pretendere ualeant in futurum; iniungimus omnibus et singulis rectoribus et uicariis, in uirtute obedientie, et sub penis predictis, quod ipsi et eorum singuli ueras copias de omnibus premissis infra duos menses a tempore prime publicacionis earundem eis facte, habeant et recipiant; et ea omnia et singula in omnibus et singulis articulis obseruent, ac parochianis et subditis suis singulis diebus Dominicis publice intiment et exponant, sicut penam ulcionis canonice uouluerint euitare.</p>
                    <p>In quorum omnium premissorum testimonium sigillum nostrum his fecimus apponi.</p>
                </div>
                <div>
                    <head>Explicit</head>
                    <p>Datum apud Thorpe iuxta Eboracum, quoad consignacionem, penultimo die mensis Septembris, anno Domini MCCCLXVII et consecracionis nostre quinto decimo.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
