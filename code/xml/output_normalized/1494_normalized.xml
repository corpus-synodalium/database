<?xml version="1.0" ?>
<root>
    <teiHeader>
        <fileDesc>
            <titleStmt>
                <title>London</title>
                <recordID>1494</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1237-11-20</origDate>
                <dateNotes/>
                <origPlace>London</origPlace>
                <diocese>London</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1494</p>
                <p>Year: 1237</p>
                <p>Month: 11</p>
                <p>Day: 20</p>
                <p>Circa: None</p>
                <p>DatingNotes: either 18-20 November or 19-21 November 1237</p>
                <p>Place: London</p>
                <p>Diocese: London</p>
                <p>Province: Canterbury</p>
                <p>CountryModern: England</p>
                <p>Latitude: 51.507222</p>
                <p>Longitude: -0.1275</p>
                <p>PlaceNotes: Held at St Paul's</p>
                <p>Classification: Legatine</p>
                <p>IssuingAuthority: Otto da Tonengo, cardinal deacon and legate a latere</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 245-59</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones Ottonis legati in Anglia.</p>
                    <p>Quoniam decet domum domini sanctitudo et ministris eius dicitur a domino: Sancti estote quoniam ego sanctus sum dominus deus uester, satagit astucia humani generis inimici ut sanctitatem et emundacionem subtrahat uel destruat et utrobique dum in plerisque locis, et ne consecrentur ecclesie impedit uel retardat, et ne digne suo fungantur officio, ministrorum mores et uitam multorum uiciat et deprauat, sanctorum patrum regulis et statutis generaliter omnibus christiane religionis profectibus se totis conatibus opponendo.</p>
                    <p>Hinc est igitur armata manu a cunctis Christi fidelibus in fide fortiter resistendum, et ad eius molimina renouatis et nouis semper utendum uiribus eneruanda; sic Isaac puteos, quos foderant filii Abrahe set humo impleuerant Palestini, prius studuit renouare, demum alios prorsus fodere nouos.</p>
                    <p>Denique nos Otto miseracione diuina sancti Nicholai in carcere Tulliano diaconus cardinalis, apostolice sedis legatus ad partes Anglie cum legacionis officio a sede apostolica destinati, diuino fulti auxilio et astantis concilii suffragio et consensu, ad roborandum et reformandum statum ecclesiasticum in partibus Anglie saluis aliis canonicis institutis que cum reuerencia uolumus et cupimus obseruari, quedam ex commissi nobis officii potestate duximus statuenda, que per certos articulos infra fecimus digeri et distingui.</p>
                </div>
                <div>
                    <head>Capitulum 1</head>
                    <p>Basilicarum dedicacio initium a ueteri testamento dinoscitur habuisse, et in nouo est a sanctis patribus obseruata, in quo est eo dignius et studiosius facienda quo in illo tantum offerebantur hostie animalium mortuorum, in isto uero celestis hostia viva et uera, ipse scilicet unigenitus dei filius, in altari offertur pro nobis manibus sacerdotis.</p>
                    <p>Quare statuerunt prouide sancti patres ne in aliis locis quam deo dicatis nisi necessitatis causa celebraretur officium tam sublime.</p>
                    <p>Porro quia uidimus per nosipsos et a plerisque audiuimus tam salubre ministerium contempni uel saltem negligi a nonnullis, dum multas inuenimus ecclesias et aliquas eciam cathedrales que licet sint ab antiquo constructe nondum tamen sunt oleo sanctificacionis consecrate, uolentes huic tam periculose negligentie obuiare statuimus et statuendo precipimus ut omnes ecclesie cathedrales, conuentuales, et parochiales que perfectis parietibus sunt constructe, infra biennium per diocesanos episcopos ad quos pertinet, uel eorum auctoritate per alios, consecrentur.</p>
                    <p>Sicque infra simile tempus fiat in decetero construendis.</p>
                    <p>Et ne tam salubre statutum transeat in contemptum, si loca huiusmodi non fuerint infra biennium a perfeccionis tempore dedicata, a missarum solempniis usque ad consecracionem manere statuimus interdicta, nisi aliqua racionabili causa excusentur.</p>
                    <p>Ad hec ne presumant abbates aut ecclesiarum rectores antiquas ecclesias consecratas sub pretextu pulcrioris uel amplioris fabrice faciende diruere absque licencia diocesani episcopi et consensu, presenti statuto districtius inhibemus.</p>
                    <p>Diocesanus uero diligenter consideret utrum expediat dari licenciam uel negari et, si dederit, attendat et intendat ut opus quam celerius poterit consummetur; quod extendi statuimus et uolumus ad iam cepta.</p>
                    <p>De capellis uero minoribus nil noui duximus statuendum, consecraciones earum quando et qualiter fieri debeant diffinicionibus canonicis relinquentes.</p>
                </div>
                <div>
                    <head>Capitulum 2</head>
                    <p>Sacramenta ecclesiastica in quibus tanquam in uasis celestibus salutis remedia continentur, necnon oleum sanctificatum et crisma, a ministris ecclesie pure atque deuote, qualibet exclusa cupiditatis labe, statuimus et statuendo precipimus exhiberi, nulla difficultate in eis adhibita exhibendis pretextu consuetudinis alicuius qua dicantur ab eis qui ea recipiunt aliquibus aliqua persoluenda.</p>
                    <p>Sacramenta quoque principalia, que sunt et quot, propter simpliciores duximus exprimenda.</p>
                    <p>Sunt enim baptismus, confirmacio, penitencia, eukaristia, extrema unccio, matrimonium, atque ordo, de quorum quolibet in sacris canonibus diffusius est tractatum et plenius ordinatum; set quia non est leue canonum girare uolumina et ignorare medico medicinale officium nimis graue, statuimus ut in suscepcione cure animarum et ordinis sacerdotii examinentur de hiis precipue ordinandi.</p>
                    <p>Archidiaconi quoque in singulis decanatuum suorum conuentibus sacerdotes maxime in hiis studeant erudire, docentes eos qualiter circa baptismum, penitenciam, eukaristiam, et matrimonium debeant se habere.</p>
                </div>
                <div>
                    <head>Capitulum 3</head>
                    <p>Ad baptismum sollempniter celebrandum duo tempora, sabbatum scilicet sanctum ante Resurreccionem domini et sabbatum ante Pentecosten, sunt a sanctis canonibus propter misterium deputata, set quidam in partibus istis, diabolica ut audiuimus fraude decepti, periculum suspicantur si prefatis diebus pueri baptizentur.</p>
                    <p>Quod arbitrari uel utcumque metuere, sane fidei penitus aduersatur et manifeste conuincitur esse falsum cum summus pontifex personaliter illud misterium sollempnizet, et diebus baptizet sollempniter memoratis, et in aliis mundi partibus seruet ecclesia idem.</p>
                    <p>Quare statuimus ut a tanto errore predicacione frequenti populus auertatur, et ad sollempnizandum prefatis diebus baptismum et baptizandum pueros suos studiosius inducantur. Statuimus insuper ut parochiales presbiteri formam baptismi firmiteraddiscentes, eam parochianis suis frequenter exponant in diebus dominicis in uulgari, ut si articulus necessitatis emergat quo ipsos oporteat aliquem baptizare, eam sciant et ualeant obseruare; que utrum seruata fuerit inquirant postmodum diligenter.</p>
                </div>
                <div>
                    <head>Capitulum 4</head>
                    <p>Auditu horribili audiuimus et relatu quod quidam miseri sacerdotes, dum forsan in beneficium uicarie, uel ad firmam seu alia quacunque questus causa, prouentus ex altari aut ex penitencia uenientes recipiunt, non aliter admittunt ad penitenciam confitentes, nisi prius ab ipsis in sinu auaritie sue quippiam reponatur; sicque faciunt de aliis sacramentis.</p>
                    <p>Quoniam igitur qui talia agunt et regno dei et beneficio ecclesiastico sunt indigni, statuendo districte precipimus ut inquisicione artissima per episcopos de hiis facta qui tale aliquid com- mississe repertus fuerit, et a beneficio quod optinet remoueatur omnino et ab officio quod perperam gessit perpetuo suspendatur.</p>
                </div>
                <div>
                    <head>Capitulum 5</head>
                    <p>Quod in quodam concilio statutum inuenimus appro bantes, statuimus ut per quoslibet decanatus prudentes uiri et fideles constituantur per episcopum confessores, quibus persone et minores clerici confiteri ualeant qui decanis erubescunt confiteri forsitan et uerentur.</p>
                    <p>In ecclesiis uero cathedralibus confessores institui precipimus generales.</p>
                </div>
                <div>
                    <head>Capitulum 6</head>
                    <p>Sacer ordo eo dignius dignis est conferendus quo ab ordinato cetera sacramenta conferuntur.</p>
                    <p>Quare cum periculosum sit minus dignos, idiotas, illegittimos, irregulares, et extraneos, aut sine titulo certo et uero aliquos ordinari, statuimus ut ante collacionem ordinum per episcopum de hiis omnibus indagacio diligens habeatur.</p>
                    <p>Et ne, reprobatis qui fuerint reprobandi, approbatis clanculo se ualeant immiscere reprobati, in examinacione scribatur numerus et nomina probatorum, et qui scripti fuerint postmodum in ordinacionis limine perlecta scriptura discrecione sollicita requirantur, ipsaque scriptura apud episcopum uel ecclesiam conseruetur.</p>
                </div>
                <div>
                    <head>Capitulum 7</head>
                    <p>Ecclesias dari ad firmas uel generaliter constitui uicarios in eisdem nostra nequaquam uolumus auctoritate fulciri, sed propter infirmitatem multitudinis, que in causa est, ne uideremur potius laqueos inicere quam inuenire remedia, prohibicionis edictum contra ea emittere formidamus.</p>
                    <p>Quibusdam tamen morbis ex eis orientibus ad nostram delatis noticiam occurrere coartamur. Accidit enim plerumque ut dum hii qui firmarii appellantur lucrari plus appetant quam exsoluant, turpes exacciones faciant que interdum eciam cadunt in simoniacam prauitatem.</p>
                    <p>Quare statuendo districtius prohibemus ne dignitates uel officia, puta decanatus uel archidiaconatus, siue prouentus ex ecclesiastice uel spiritualis iurisdiccionis excercicio, seu ex penitencia uel altari uel aliis sacramentis quibuslibet uenientes, ad firmam decetero nullatenus concedantur.</p>
                </div>
                <div>
                    <head>Capitulum 8</head>
                    <p>Cum laicis dari ad firmam ecclesias sit penitus inhonestum, et clericis quibuscumque ad longum tempus propter continuacionem temporis, que afferre consueuit periculum, et ecclesiis possit esse dampnosum, utrumque districtius inhibentes statuimus ut nec laicis unquam nec personis eciam ecclesiasticis ultra quinquennium ulterius ecclesie ad firmam conferantur, nec finito quinquennio renouentur eisdem nisi prius ipsas alii habuerint mediate.</p>
                    <p>Et ut omnia sint in tuto precipimus ut presentibus episcopis uel archidiaconis firmarum fiat conuencio, ex qua plures littere conscribantur quarum una remaneat penes ipsos.</p>
                </div>
                <div>
                    <head>Capitulum 9</head>
                    <p>Alicubi audiuimus contigisse quod uacante pingui ecclesia quam quidam optabat habere, nec tamen audebat eam recipere ut persona ne aliis ipso iure beneficiis que optinuit priuaretur, callide procurauit ut ecclesia illa sibi ad firmam perpetuo traderetur, ita quod modicum quid inde solueret nomine personatus sibique totum reliquum retineret.</p>
                    <p>Quo dante causam edicto statuimus ut nulla ecclesia uel prebenda aut alius quiuis redditus ecclesiasticus in totum uel in partem ad firmam alicui sub quocumque colore in beneficium conferatur, cassum et inane fore penitus decernentes si contra fuerit attemptatum.</p>
                </div>
                <div>
                    <head>Capitulum 10</head>
                    <p>Ad uicariam statuimus nullum decetero admittendum nisi iam in presbiterum ordinatum uel saltem diaconum in proximis quatuor temporibus ordinandum; qui renuncians beneficiis aliis si qua habet curam animarum habencia, iuret residenciam ibi facere ac eam faciat continue corporalem.</p>
                    <p>Alioquin institucionem illius decernimus fore nullam, et uicariam alii conferendam.</p>
                    <p>Sic illuditur illi dolo quo, assignato sepe alicui nomine personatus aliquo modico, simulate dabatur alii ecclesia ficto nomine uicarie, qui timens alia perdere beneficia metuebat eam recipere ut persona.</p>
                    <p>De iam institutis uero uicariis qui non sunt presbiteri, cum uicarii teneantur personis et ecclesiis deseruire, statuendo precipimus ut infra annum adminus se faciant in presbiteros ordinari. Alioquin si per eos steterit quominus infra annum, ut diximus, ordinentur, eos extunc uicariis eisdem fore decernimus priuatos.</p>
                    <p>Et de residencia circa eos statuimus quod de instituendis supradiximus statuendum.</p>
                </div>
                <div>
                    <head>Capitulum 11</head>
                    <p>Ad elidendum fallacias iniquorum sagaci est studio laborandum cuilibet iustitie amatori ne, si torpescat rectorum industria, simplicitas a uersucia supplantetur et succumbat ueritas falsitati.</p>
                    <p>Sane relacione accepimus plurimorum quod quidam in absentis beneficium oculos iacientes, nouos fingentes rumores asserunt se audisse mortuum esse uel beneficium resignasse beneficii possessorem.</p>
                    <p>Sicque procurant in istud beneficium quomodolibet se intrudi; et si forsan reuiuiscens qui mortuus fuerat ad suam ecclesiam reuertatur: Nescio te, respondetur eidem et clauditur ianua contra eum.</p>
                    <p>Nonnulli eciam nimia cupiditate cecati non solum in absentium sed eciam in presentium beneficia clanculo irrumpere uel utcumque possunt ipsa inuadere non formidant, et cum intus fuerint nec prosunt sententie nec aliquid quo ualeant mitti foras, quoniam armorum potencia se defendunt.</p>
                    <p>In utroque igitur articulo remedium quale possumus adhibentes, statuimus prohibentes districtius ne pretextu opinionis uel fame que de morte uel cessione habeatur absentis, eius beneficium aliquatenus conferatur, sed expectet prelatus donec plenius de alterutro instruatur.</p>
                    <p>Alioquin ad resarciendum omne dampnum ex hoc inflictum absenti eum fore decernimus obligatum, et illum qui se procurauit intrudi preter restitucionem dampnorum officio beneficioque suspensum protinus ipso facto.</p>
                    <p>Quod ad illum extendi uolumus qui beneficium ecclesiasticum, altero possidente, auctoritate propria uel temeritate potius, vi uel clam occupare presumit, uel postquam declaratum fuerit ad alium pertinere armis se in eodem nititur defendere.</p>
                </div>
                <div>
                    <head>Capitulum 12</head>
                    <p>Cum ars artium, teste beato Gregorio, sit regimen animarum, non cessat antiquus sophista sua girare uolumina fraudis, et in false posicionis studere fallaciis, quo ualeat concludere huius artis discipulos et eos excludere a salute quos imperitos inuenit uel incautos.</p>
                    <p>Hoc est quod facit transgredi iussa dei et sanctorum patrum regulis contraire, dum nec sermo diuinus nec sancciones canonice a distorto itinere possunt reducere peccatores.</p>
                    <p>Exigit namque ars nostra catholica ut unicus in una ecclesia sit magister, perfectus ordine, habitu, uita, sciencia, doctrina, et quod pura sit ecclesie ordinacio atque simplex.</p>
                    <p>Set obieccio diaboli multos facit in hoc dogmate deuiare dum interdum, eo suggerente, non uni tantum una datur ecclesia sed pluribus pretextu plurium patronorum ut sint plura capita in eodem corpore, quasi monstrum; et interdum consentit persona, quecumque sit occasio, ut aliquid de ipsa concedatur alii nomine personatus.</p>
                    <p>Absque magistro eciam ecclesia sepe manet, dum nec persona in ea nec saltem uicarius perpetuus inuenitur, set aliquis forte simplex sacerdos qui nec ius habet nec eciam iuris imaginem in eadem.</p>
                    <p>Et si moram ibi forsan persona trahat, non est tamen perfectus ordine, quoniam non sacerdos, nec habitu, quia uisus ab aliquo non clericus set miles potius putaretur.</p>
                    <p>De uita, sciencia, et doctrina est ei modica, heu, cura.</p>
                    <p>Ordinacio quoque ecclesie raro fit simplici oculo, ut deberet, nec enim commenta diabolice fraudis desunt ibi.</p>
                    <p>Nam interdum ut audiuimus alicui confertur ecclesia hoc acto tacite uel expresse quod aliquid ibi retineat instituens uel presentans, uel aliquam alius ex ea percipiat porcionem, qui totum erat forsan habiturus, nisi iuris impotencia uel metu perdendi alia beneficia dimisisset.</p>
                    <p>Cedit eciam quis aliquando personatui et ab instituto inibi postmodum recipit uicariam, quod fieri non presumitur sine fraude.</p>
                    <p>Has igitur diuisiones et particulares assignaciones et mutaciones tanquam arti nostre contrarias reprobantes, ne decetero fiant prohibemus, firmiter statuentes ut nunquam deinceps in plures personatus uel uicarias una ecclesia diuidatur, et que diuise sunt hactenus quamcitius se facultas optulerit integrentur, nisi forsan sic instituta fuerit ab antiquo, ubi est per episcopum loci prouidendum quod tam redditus quam parochia congruis inter eos porcionibus et regionibus diuidantur.</p>
                    <p>Prouideant eciam diocesani ut semper apud ecclesiam resideat aliquis qui de animarum sit cura sollicitus ac se in celebracione diuinorum et collacione sacramentorum exerceat utiliterf et honeste.</p>
                </div>
                <div>
                    <head>Capitulum 13</head>
                    <p>De residencia uero in ecclesiis a rectoribus facienda uidetur nobis consulendum facto potius quam statuto.</p>
                    <p>Extant enim concilia pontificum Romanorum luce clarius loquencia super eo, propter quod maior requiritur execucio scitorum quam edicio sanccionum.</p>
                    <p>Idem quoque dicimus per omnia et sentimus de hiis qui plures dignitates, personatus, seu beneficia curam animarum habencia, contra institucionem concilii generalis, absque dispensacione sedis apostolice speciali presumunt in salutis sue periculum detinere.</p>
                </div>
                <div>
                    <head>Capitulum 14</head>
                    <p>Quoniam de habitu clericorum qui non clericalis uidetur sed potius militaris graue scandalum laicis generatur, firmiter statuendo precipimus ut ad formam tam de uestibus clericorum quam eciam de ornamentis equorum in generali concilio editam per subtraccionem beneficiorum ab episcopis restringantur, ita quod in mensura decenti uestes habeant et capis clausis utantur in sacris ordinibus constituti, maxime in ecclesia et coram prelatis suis et in conuentibus clericorum et ubique in suis parochiis qui cum animarum cura regendas ecclesias susceperunt.</p>
                    <p>Et ut possint episcopi alios melius ad honestatem uestium, tonsuram et coronam decentes et equorum ornamenta idonea coartare, prouideant ut a suis clericis commensalibus hec prius faciant obseruari, habentes eos in uestibus, calcaribus, frenis, et sellis clericalis gerentes habitum honestatis.</p>
                </div>
                <div>
                    <head>Capitulum 15</head>
                    <p>Innotuit nobis, referentibus pluribus et fide dignis, quod multi proprie salutis immemores, matrimoniis contractis clamdestine, retinere cum uxoribus ecclesias et ecclesiastica beneficia adipisci de nouo et promoueri ad sacros ordines contra statuta sacrorum canonum non formidant.</p>
                    <p>Demum processu temporis, cum proli suscepte de tali copula expedire uidetur, ipsis uiuentibus uel defunctis, per testes uel instrumenta probatur fuisse matrimonia contracta inter eos.</p>
                    <p>Uerum quia per clericos matrimonio siue contubernio intendentes procurari animarum perdicio, neggligi salus earum, et ecclesiastica diripi substancia consueuit, ut animarum saluti et ecclesiarum comodo consulatur huic morbo, qui multum inualuisse asseritur, sic duximus occurrendum ut si repertum fuerit aliquos taliter contraxisse, et ab ecclesiis et ecclesiasticis beneficiis, quibus tam eos quam quoslibet uxoratos fore decernimus ipso iure priuatos, remoueantur omnino.</p>
                    <p>Et si qua bona post huiusmodi qualecumque matrimonium quesita fuerint per ipsos uel submissas personas de bonis eorum, ea nequaquam filiis uel uxoribus huiusmodi set ecclesiis quas tenuerunt uel in quibus habuerunt beneficia protinus applicentur.</p>
                    <p>Ipsi quoque filii ad ecclesias et ecclesiastica beneficia et ecclesiasticos ordines uelut inhabiles nullatenus admittantur, nisi cum eis fuerit exigentibus meritis eorum canonice dispensatum.</p>
                </div>
                <div>
                    <head>Capitulum 16</head>
                    <p>Licet ad profugandum a laribus ecclesie putridum illud turpitudinis libidinose contagium quo decor ecclesie grauiter maculatur studuerunt semper ecclesiastici correctores, ipsum tamen tante improbitatis existit ut semper se ingerat impudenter.</p>
                    <p>Nolentes igitur tantam ecclesie ignominiam conniuentibus preterire oculis incorrectam, statuta Romanorum pontificum, et maxime decretalem Alexandri pape super hoc editam, exequentes statuimus et statuendo precipimus ut nisi clerici, et maxime in sacris ordinibus constituti, qui in domibus suis uel alienis publice detinent concubinas, eas a se prorsus remouerint infra mensem, ipsas uel alias nullatenus detenturi, ab officio et beneficio sint suspensi, ita quod usquequo super hoc digne satisfecerint, de beneficiis ecclesiasticis se nullatenus intromittant; alioquin ipso iure ipsis eos decernimus fore priuatos.</p>
                    <p>Uolumus quoque et districte precipimus ut archiepiscopi et episcopi diligentem faciant super hoc per omnes decanatus inquisicionem fieri et quod statuimus obseruari.</p>
                </div>
                <div>
                    <head>Capitulum 17</head>
                    <p>Licet adeo detestati fuerint sancti patres quod ecclesiastica beneficia iure possint hereditario possideri ut in eis sit eciam interdicta successio sobolis bene nate, quidam tamen de nephario coitu procreati, pede impudentie iuris et honestatis auctoritatem calcantes, in beneficia huiusmodi, que patres eorum nullo medio tenuerunt, irrumpere atque ausu tenere temerario non formidant.</p>
                    <p>Hoc igitur nos, qui ad releuandum honestatis ecclesiastice casum ad partes istas uenimus, attendentes, statuendo districtius prohibemus et prohibendo statuimus ut ecclesiarum prelati aliquos tales in beneficiis huiusmodi que patres eorum quocumque titulo tenuerunt in totum uel in partem quocumque colore uel fraude instituere uel utcumque admittere inmediate decetero non presumant.</p>
                    <p>Illos uero qui iam illicite huiusmodi beneficia sunt adepti, eos presenti statuto decernimus fore priuatos.</p>
                </div>
                <div>
                    <head>Capitulum 18</head>
                    <p>Contra latronum flagicia quibus nimis habundat regio Anglicana, quod nequaquam esset, ut accepimus, nisi maiores eos defenderent et tenerent, sic duximus statuendum ut nemo eos protegat uel defendat seu teneat in domibus suis uel in uillis quos sciuerit uel manifestum fuerit latrocinium excercere.</p>
                    <p>Eos autem qui contrafecerint, si tercio moniti per ecclesiasticum ordinarium ipsos a se non abiecerint, excommunicacioni ecclesiastice subiugamus.</p>
                    <p>Monicionem autem uolumus et statuimus sufficere generalem, eciam si fiat alicuius nomine non expresso, dummodo ita publice ac solempniter fiat quod ad eorum noticiam ualeat peruenire.</p>
                </div>
                <div>
                    <head>Capitulum 19</head>
                    <p>Audiuimus et letati sumus quod religiosi uiri abbates ordinis sancti Benedicti per Angliam constituti, conuenientes nuper in capitulo suo generali, tanquam filii iuxta sermonem propheticum ad suos terminos reuertentes, prouide statuerunt ut decetero secundum beati Benedicti regulam ab esu carnium debeant abstinere, exceptis debilibus et infirmis quibus debet secundum eiusdem regule continenciam in infirmitorio prouideri, quod utique approbantes statuimus inuiolabiliter obseruari.</p>
                    <p>Adicimus quoque quod postquam nouitii anno probacionis finito gestauerint habitum monachalem, ad professionem faciendam iuxta decretalem felicis memorie Honorii pape districcione canonica per abbatem protinus compellantur.</p>
                    <p>Nec aliquis qui professionem non fecerit in abbatem uel priorem aliquatenus admittatur.</p>
                    <p>Hoc autem quod et de professione finito probacionis tempore facienda diximus ad canonicos regulares et moniales duximus prorogandum.</p>
                    <p>Super aliis uero que ad correccionem et reformacionem tam eorum quam aliorum regularium nouerimus pertinere, prouidere intendimus et que ecclesiis eorum utilia ipsisque salubria fuerint concedente domino statuemus et statuta mandabimus per eorum capitula sollempniter publicari.</p>
                </div>
                <div>
                    <head>Capitulum 20</head>
                    <p>De archidiaconis quoque statuimus ut ecclesias uisitent utiliter et fideliter de sacris uasis et uestibus et qualiter diurnis et nocturnis officiis ecclesie seruiatur, et generaliter de temporalibus et spiritualibus inquirendo, et que corrigenda inuenerint corrigant diligenter. Ecclesias autem superfluis non grauent expensis sed procuraciones exigant dumtaxat cum uisitant moderatas.</p>
                    <p>Non secum ducant extraneos sed modeste se habeant tam in familia quam equis, nec ut non uisitent aut corrigant seu crimina puniant aliquid ab aliquo recipere nonf presumant, nec sententiis aliquos inuoluant iniuste quo ab eis pecuniam possint extorquere.</p>
                    <p>Cum enim hec talia simoniacam sapiant prauitatem decernimus ut qui agere talia presumpserint sic extorta in duplum erogare in pios usus arbitrio episcopi compellantur, alias nichilominus salua pena canonica contra eos.</p>
                    <p>Sint autem solliciti frequenter interesse capitulis per singulos decanatus in quibus diligenter instruant inter alia sacerdotes ut bene sciant et sane intelligant uerba canonis et baptismatis, que scilicet sunt de substancia sacramenti.</p>
                </div>
                <div>
                    <head>Capitulum 21</head>
                    <p>Ceterum districtius duximus inhibendum ne ecclesiarum prelati, et maxime archidiaconi et decani uel officiales eorum, uel eciam quicumque alii ad uniuersitatem causarum uel aliqua negocia racione iurisdiccionis ecclesiastice uel officii spiritualis ecclesie forum contingencia delegati, quin de discordiis uel querelis fiat pax uel concordia inter partes presumant aliquatenus impedire, sed quandocumque partes uoluerint, a iudicio per composicionem recedant, dummodo sit tale negotium super quo iure possit transigi uel componi; nec exigatur propter hoc aliquid ab eisdem.</p>
                </div>
                <div>
                    <head>Capitulum 22</head>
                    <p>Quid ad uenerabiles patres archiepiscopos et episcopos incumbat ex officio faciendum, nomen dignitatis eorum quod est episcopus, id est superintendens, exprimit euidenter.</p>
                    <p>Intendere quippe habent et supra gregem suum, iuxta uerbum euuangelicum, noctis uigilias custodire.</p>
                    <p>Cum igitur debeant esse forma gregis ad quam se debent subditi reformare, quod nequid fieri nisi omnibus se exhibeant in exemplar, exortamur eos in domino et monemus ut moram trahentes apud cathedrales ecclesias congruentem, missas ibidem celebrent in precipuis saltem sollempnitatibus et diebus dominicis in Quadragesima et in Aduentu.</p>
                    <p>Circumeant preterea dioceses suas temporibus oportunis, corrigendo et reformando, consecrando ecclesias et uerbum uite in agro dominico seminando.</p>
                    <p>Ad que omnia melius exequenda professionem suam quam in consecracione sua fecerunt saltem bis in anno, in Aduentu scilicet et in Maiori Quadragesima, faciant sibi legi.</p>
                </div>
                <div>
                    <head>Capitulum 23</head>
                    <p>Cum non solum potestas sed discrecio et sciencia in diffiniendis negotiis potissimum requirantur, sollerter est ab omnibus precauendum ne talis iudex uel cognitor deputetur per simplicitatem cuius uel impericiam uel ruditatem inutilis feratur sentencia uel iniusta, absoluatur nocens, uel innocens condempnetur.</p>
                    <p>Propterea duximus statuendum quod matrimoniales cause que inter ceteras cum maturitate magna et diligencia sunt tractande uiris prouidis, fidedignis, et habentibus iuris periciam, uel saltem competens excercitium, committantur.</p>
                    <p>Si qui uero abbates, archidiaconi, uel decani habent ex priuilegio uel consuetudine approbata quod de matrimonialibus causis cognoscant, diligenter ipsas examinare procurent, ita quod tam ipsi quam delegati eorum ad diffinitiuam sentenciam non procedant nisi habita prius deliberacione de cause meritis cum diocesano episcopo diligenti, ipsiusque requisito consilio et optento.</p>
                    <p>Ad quod tamen exemptos teneri nolumus uel speciali priuilegio communitos.</p>
                </div>
                <div>
                    <head>Capitulum 24</head>
                    <p>Iusiurandum calumpnie in causis ecclesiasticis ciuilibus, et de ueritate dicenda in spiritualibus, quo et ueritas aperiatur facilius et cause celerius terminentur, statuimus prestari decetero in regno Anglie, secundum canonicas et legittimas sancciones, obtenta in contrarium consuetudine non obstante, huic statuto utiliter adnectentes ut iudiciales inducie iudicis dentur arbitrio, iuxta legittimas et canonicas sancciones.</p>
                </div>
                <div>
                    <head>Capitulum 25</head>
                    <p>Usum procuratorum in obsequium iustitie introductum, ut eius qui cause sue non potest intendere per alium absencia releuetur, conuertit frequenter antiqui hostis inuidia in abusum.</p>
                    <p>Ex consuetudine namque, ut dicitur, hic habetur ut citatus ad diem certum procuratorem tantum constituat ad eundem absque litteris uel per litteras sigillo auctentico non signatas, unde fit quod dum talis procurator uel probare mandatum uel fidem litteris imponere uult per testes aut aliud impedimentum occurrit, nichil agitur illo die set nec, exspirante procuracionis officio, in sequenti, sicque perit illa instancia sine fructu.</p>
                    <p>Huic igitur fallacie cautele clippeum opponere cupientes, statuimus ut decetero in causis ecclesiasticis regni Anglie procurator constituatur simpliciter, uel si constituatur ad diem, non unum tantum set plures continuandos si opus fuerit constitui uolumus et intelligi constitutum. Mandatum eciam per scripturam probetur auctenticam nisi apud acta fuerit constitutus, aut sigillum auctenticum de facili nequiuerit constituens inuenire.</p>
                </div>
                <div>
                    <head>Capitulum 26</head>
                    <p>Tanto calliditatis studio persequntur se alterutrum litigantes ut in supplantacionem alterius calcato iustitie cultu alter faciat quicquid possit.</p>
                    <p>Denique a multis accepimus quod citatorias litteras impetrantes eas ad locum in quo morari dicitur qui citatur per tres destinant garciones, quas super altare loci eiusdem ecclesie, uel ibidem in loco alio, duo ponunt et tertius statim rapit, ex quo fit ut, duobus testificantibus postmodum quod illum citauerunt iuxta morem siue consuetudinem regionis, excommunicatur uel suspenditur ut contumax, qui contumacie prorsus utpote citacionis inscius expers erat.</p>
                    <p>Hunc itaque abusum tam detestabilem et alios similes zelo iustitie persequentes, statuimus ut per impetrantes uel eorum nuncios in causis ecclesiasticis regni Anglie littere citatorie decetero non mittantur set iudex, moderatis sumptibus impetrantis, per suum fidelem nuntium eas mittat qui uocandum diligenter perquirat; quem si reperire non poterit, die dominico uel alio sollempni in ecclesia loci illius in quo degere consueuit, dum missa cantatur, publice litteras legi faciat et exponi, uel saltem ad decanum in cuius decanatu moratur qui uocandus existit citacio dirigatur. Qui a iudice missus hec fideliter prosequatur per se aut suos certos nuncios et fideles, quodque inde fecerit eidem rescribere iudici non omittat.</p>
                </div>
                <div>
                    <head>Capitulum 27</head>
                    <p>Quanto scripturarum que sigillo auctentico muniuntur est usus magis necessarius partibus Anglicanis ubi publici notarii non existunt, tanto diligentius est cauendum ne per aliquorum insolenciam possint pertrahi ad abusum.</p>
                    <p>Conficiuntur enim, ut audiuimus, littere ac signantur, non tantum a minoribus clericis uerum eciam a prelatis, in quibus manifeste cauetur contraxisse aliquem, contractui uel negocio affuisse, uel extitisse aliquem ad iudicium euocatum, seu sibi litteras citatorias presentatas, qui tamen nunquam presens fuerat uel inuentus, immo forsan in alia prouincia uel diocesi tunc degebat. Ceterum cum scripture huiusmodi falsitatis uitium contineant manifeste, fieri talia uel similia districtius inhibentes, prouida deliberacione censemus quod qui fuerint in hiis deliquisse conuicti et qui talibus litteris, maxime in alterius preiudicium, presumpserint ac perseuerauerint uti scienter, pena falsariis et instrumentis falsis utentibus debita puniantur.</p>
                </div>
                <div>
                    <head>Capitulum 28</head>
                    <p>Quoniam tabellionum usus in regno Anglie non habetur, propter quod magis ad sigilla recurri auctentica est necesse, ut eorum copia facilius habeatur, statuimus ut sigillum habeant non solum archiepiscopi et episcopi, set eciam eorum officiales, item abbates, priores, decani, archidiaconi et eorum officiales, decani rurales, necnon ecclesiarum cathedralium capitula et cetera queque collegia et conuentus, simul cum suis rectoribus aut diuisim, iuxta eorum consuetudinem uel statutum.</p>
                    <p>Pro uarietate quoque cuiuslibet predictorum habeat uniuscuiusque sigillum nomen puta dignitatis, officii, collegii, et eciam illorum proprium nomen qui dignitatis uel officii perpetui gaudent honore, insculptum notis et caracteribus manifestis, sicque sigillum auctenticum habeatur.</p>
                    <p>Denique illi qui temporale officium suscipiunt, puta decani rurales et officiales, sigillum suum quod tantum nomen officii habeat insculptum, finito officio, ei a quo habebant officium continuo et sine mora resignent.</p>
                    <p>Sane de custodia sigillorum curam haberi precipimus diligentem, ut scilicet unusquisque per se illud custodiat, uel uni soli de cuius fide confidat custodiendum committat, qui eciam iuret quod fideliter illud custodiet nec ad sigillandum aliquid alii cuiquam concedat, nec eciam ipse aliquid inde sigillet ex quo possit alicui preiudicium generari, nisi quod dominus eius prius legerit et uiderit diligenter, et sic preceperit sigillari.</p>
                    <p>In facienda uero sigilli copia fidelis et prouida sit cautela: fidelis ut indigentibus de facili prebeatur, prouida ut falsis et fraudulentis penitus denegetur.</p>
                    <p>In principio quoque uel fine cuiuslibet scripture auctentice sufficientem datam inseri statuimus diei, temporis, atque loci.</p>
                </div>
                <div>
                    <head>Capitulum 29</head>
                    <p>Clamorem iustitie audiuimus conquerentis quod eam nimis impediunt per cauillaciones et uersucias aduocati, negant plerumque per ignoranciam iudices imperiti, et illudunt ei sepe per contumaciam partes.</p>
                    <p>Nam contingit aliquando quod missus in possessionem causa rei seruande ipsam retinere contendit, licet aduersarius redeat infra annum et iuri per omnia satisfacere sit paratus.</p>
                    <p>Aliquando uero qui in possessionem missus fuerit, nec infra annum nec post, quantumcumque constituatur uerus possessor, ualet illam possessionem resistente cum armis aduersario adipisci. In adiutorium itaque iustitie assurgentes, huius sancti approbacione concilii statuimus ut qui aduocati officium uoluerit generaliter promereri, apud diocesanum cuius origine uel domicilio iurisdiccionis existit prebeat iuramentum quod in causis quarum patronus extiterit patrocinium fidele prestabit, non ad differendam uel auferendam alterius partis iusticiam, sed ad causam clientuli legibus defendendo et racionibus intendendo.</p>
                    <p>Alias autem non admittatur in causis matrimonialibus et eleccionibus nisi iuramentum simile uelit prestare singulariter in eisdem, sed nec in aliis causis coram ecclesiastico iudice ultra tres terminos absque iuramento huiusmodi admittatur, nisi pro ecclesia sua uel domino uel amico notorio seu paupere uel extraneo uel persona miserabili duxerit forsitan postulandum.</p>
                    <p>Caueant autem omnes aduocati ne per se uel alios testes subornent uel partes instruant falsum ponere uel subprimere ueritatem.</p>
                    <p>Qui uero contrafecerint ipso facto ab officio et beneficio sint suspensi, quousque super hoc satisfecerint competenter et alias nichilominus, si de hiis conuicti fuerint, pena debita puniantur. Iudices quoque iuris ignari, si dubium aliquod emerserit ex quo possit alterutri partium graue preiudicium generari, expensis utriusque alicuius aduocent consilium sapientis.</p>
                </div>
                <div>
                    <head>Capitulum 30</head>
                    <p>Statuimus insuper ut in quantum poterunt constitucionem concilii generalis tam in ordinariis quam extraordinariis iudiciis obseruantes, acta originalia et auctentica diligenter ac fideliter penes se custodiant uel per scriptores suos faciant custodiri et partibus inde ut debuerint copiam faciant.</p>
                    <p>Quibus omnia postquam scripta fuerint precipimus et precipiendo statuimus publicari, ut si erratum fuerit in scribendo corrigatur et ueritas possit de hiis que acta fuerint liquido apparere.</p>
                </div>
                <div>
                    <head>Capitulum 31</head>
                    <p>Prouideant preterea iudices ut cum aliquem decreuerint in possessionem mittendum ob contumaciam partis aduerse de restituenda possessione cum fructibus, si quos inde perceperint, deductis expensis legittimis, si aduersarius infra annum redierit ad mandatum, ab eo qui mittendus fuerit congruam recipiant caucionem.</p>
                    <p>Illum quoque qui possessionem retinere presumpserit uiolenter, in quam ob eius contumaciam alius missus fuit et post annum uerus possessor eciam constitutus, iure si quod habuerit in eadem re decernimus fore priuatum.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
