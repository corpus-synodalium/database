<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Paris</title>
                <recordID>1284</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1205</origDate>
                <dateNotes/>
                <origPlace>Paris</origPlace>
                <diocese>Paris</diocese>
                <province>Sens</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1284</p>
                <p>Year: 1205</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1200x1208</p>
                <p>Place: Paris</p>
                <p>Diocese: Paris</p>
                <p>Province: Sens</p>
                <p>CountryModern: France</p>
                <p>Latitude: 48.24754</p>
                <p>Longitude: 3.287659</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Pontal, Statuts synodaux I, 52-93</p>
                <p>EditionOther: None</p>
                <p>SourceNotes: None</p>
                <p>TranscriptionNotes: Facing page translation into French</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: Statutes of Eudes de Sully (very complicated transmission history)</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>In nomine sancte Trinitatis.</p>
                    <p>Incipiunt prohibiciones et precepta obseruanda ab omnibus sacerdotibus, data a uenerabili Odone parisiensi episcopo.</p>
                    <p>Fit iouis in luce synodus que proxima Luce.</p>
                    <p>Lux iouis diem [1] hanc replicat tercia Pascha sequens.</p>
                </div>
                <div>
                    <head>Capitulum 1</head>
                    <p>Districte precipitur sacerdotibus, ut ieiuni intrent synodum: in ieiunio enim debet fieri et oracione.</p>
                </div>
                <div>
                    <head>Capitulum 2</head>
                    <p>Districte eciam precipitur, ut induti albis et stolis intrent sacerdotes synodum illam que celebratur tempore paschali: illam uero que fit septembri, superliciis tantum et stolis.</p>
                </div>
                <div>
                    <head>Capitulum 3</head>
                    <p>Prohibetur eciam sacerdotibus, ne causas adducant ad synodum aut aliqua negocia que non pertinent ad synodum.</p>
                    <p>Et ne sibi tunc minuant prohibetur cum debent interesse synodo.</p>
                </div>
                <div>
                    <head>Capitulum 4</head>
                    <p>Precipitur districtius ut omnes presbyteri, maxime curam animarum habentes, ueniantad synodum: et si graui infirmitate detenti, aut alia necessitate ineuitabili uenire non poterunt, suum capellanum mittant, aut clericum loco suo.</p>
                </div>
                <div>
                    <head>Capitulum 5</head>
                    <p>Precipitur, ut in eundo aut redeundo a synodo, honeste ambulent presbyteri et honesta querant hospicia, ut in eis circumspecte se habeant ne status clericorum uertatur in contemptum et opprobrium populo.</p>
                </div>
                <div>
                    <head>Capitulum 6</head>
                    <p>Precipitur in uirtute Dei et Domini nostri et obedientie ut honor maximus et reuerencia debita singulis sacramentis sancte ecclesie precipue a sacerdotibus et clericis exhibeantur: et ut laici similiter exhibeant; frequenter sacerdotes moneant eos et exhortentur.</p>
                    <p>Incipiunt Capitula Circa Baptismum.</p>
                </div>
                <div>
                    <head>Capitulum 7</head>
                    <p>Baptismus cum reuerencia et honore celebretur et cum magna cautela, maxime in distinccione uerborum et prolacione, in quibus tota uirtus consistit sacramenti et salus puerorum, scilicet: N.</p>
                    <p>ego baptizo te in nomine Patris et Filii et Spiritus Sancti [2].</p>
                    <p>Et in romano, sub eadem forma, doceant frequenter sacerdotes, laicos baptizare debere pueros in necessitate eciam mulieres [3] patrem eciam et matrem in summa necessitate: et post inundacionem ea faciant sacerdotes pueris, que soient fieri post immersionem [4].</p>
                </div>
                <div>
                    <head>Capitulum 8</head>
                    <p>Pro baptismo nihil omnino exigatur sed si quid offertur gratis accipiatur.</p>
                </div>
                <div>
                    <head>Capitulum 9</head>
                    <p>Fontes sub sera clausi custodiantur propter sortilegia, chrisma similiter et sacrum oleum sub claue seruentur.</p>
                </div>
                <div>
                    <head>Capitulum 10</head>
                    <p>Semper sacerdos interroget diligenter laicum, cum in necessitate baptizauerit puerum, quid dixerit et quid fecerit: et si inuenerit laicum discrete et modo debito baptizasse et formam uerborum in romano integre protulisse, approbet factum; sin autem, rebaptizet puerum.</p>
                </div>
                <div>
                    <head>Capitulum 11</head>
                    <p>Ad eleuandum puerum de fonte, tres ad plus recipiantur; quod enim amplius est, a malo est.</p>
                </div>
                <div>
                    <head>Capitulum 12</head>
                    <p>Sacerdotes frequenter moneant populum ad confirmacionem puerorum: post baptismum enim debet suscipi sacramentum confirmacionis.</p>
                    <p>Quod si confirmandus adultus fuerit, confiteatur prius et postea confirmetur.</p>
                </div>
                <div>
                    <head>Capitulum 13</head>
                    <p>Sepe dicatur laicis, ne expectent diu, ad confirmandum, aduentum episcopi; sed ducant pueros ad eum ubi adesse audierint prope; et quod possint nomina mutari pueris, si uelint, in confirmacione.</p>
                </div>
                <div>
                    <head>Capitulum 14</head>
                    <p>Nullus sacerdos confirmare aut consecrare uirgines presumpserit: solius enim episcopi est confirmare, uirgines consecrare, ecclesias dedicare, ordines dare.</p>
                    <p>Incipiunt Capitula De Sacramentis Altaris.</p>
                </div>
                <div>
                    <head>Capitulum 15</head>
                    <p>Summa reuerencia et honor maximus sacris altaribus exhibeatur et maxime ubi sacro-sanctum corpus Domini reseruatur et missa celebratur.</p>
                </div>
                <div>
                    <head>Capitulum 16</head>
                    <p>Linteamina altaris et indumenta sepe abluantur, ad reuerenciam et presenciam Saluatoris nostri et totius curie celestis, que cum eo presens adest quotiens missa celebratur.</p>
                </div>
                <div>
                    <head>Capitulum 17</head>
                    <p>Calices quibus infirmi communicantur, decorentur et mundi custodiantur, ut deuotius communicent infirmi.</p>
                </div>
                <div>
                    <head>Capitulum 18</head>
                    <p>Ampullule uini et aque in ministerio altaris munde et integre habeantur: similiter ampullule chrismatis et olei sancti.</p>
                </div>
                <div>
                    <head>Capitulum 19</head>
                    <p>Non permittant presbyteri diacones deferre infirmis sacrosanctum corpus Domini nisi in necessitate, cum sacerdos absens fuerit: sed semper sacerdotes cum magna reuerencia deferant et maturitate in pixide eburnea bene clausa propter casum et cum lucerna precedente, cantantes septem psalmos penitenciales cum letania pro infirmo in eundo et redeundo.</p>
                    <p>Si via longa fuerit, addant quindecim psalmos et alias oraciones: sic enim debitum persoluunt infirmo et audientes inuitant ad exhibendam Deo reuerenciam et honorem et oracionem.</p>
                </div>
                <div>
                    <head>Capitulum 20</head>
                    <p>Frequenter moneantur laici, ubicumque uiderint deferri corpus Domini, ut statim genua flectant, tanquam Domino et Creatori suo: et iunctis manibus, quoadusque transierit, orent.</p>
                </div>
                <div>
                    <head>Capitulum 21</head>
                    <p>In pulchriore parte altaris cum summa diligencia et honestate sub claue, si fieri potest, sacrosanctum corpus Domini custodiatur.</p>
                </div>
                <div>
                    <head>Capitulum 22</head>
                    <p>Nulli clerico permittatur seruire altari, nisi in superlicio aut cappa clausa.</p>
                </div>
                <div>
                    <head>Capitulum 23</head>
                    <p>Nullus bis in die missam audeat celebrare, aut cum duplici introitu, nisi in magna necessitate.</p>
                </div>
                <div>
                    <head>Capitulum 24</head>
                    <p>Nullus, antequam Matutinas dixerit canonicas et Primam uel audierit [5] presumat, aliqua necessitate, missam celebrare.</p>
                </div>
                <div>
                    <head>Capitulum 25</head>
                    <p>Ad Horas beate Uirginis semper dicatur tertius uersus, scilicet Maria mater gratie [6]: et cantentur in ecclesia cum nota et deuocione non in surgendo et calciando.</p>
                    <p>Incipiunt Capitula Circa Confessionem.</p>
                </div>
                <div>
                    <head>Capitulum 26</head>
                    <p>Sacerdotes circa confessionem, maximam curam adhibeant et cautelam: scilicet, ut diligenter peccata inquirant usitata sigillatim, inusitata non-- nisi a longe per aliquam circunstanciam-- sic tamen, ut expertis detur materia confitendi.</p>
                </div>
                <div>
                    <head>Capitulum 27</head>
                    <p>Ad audiendum confessiones, communiorem locum in ecclesia sibi eligant sacerdotes, ut communiter ab omnibus uideri possint: et in locis abditis aut extra ecclesiam nullus recipiat confessiones, nisi in magna necessitate uel infirmitate.</p>
                </div>
                <div>
                    <head>Capitulum 28</head>
                    <p>In confessione habeat sacerdos uultum humilem et oculos ad terram; nec faciem respiciat confitentis, maxime mulieris, causa debite honestatis; et patienter audiat que dixerit, in spiritu lenitatis; et ei pro posse suo pluribus modis persuadeat ut confiteatur integre: aliter enim dicat ei nihil ualere.</p>
                </div>
                <div>
                    <head>Capitulum 29</head>
                    <p>Sacerdotes maiora reseruent maioribus in confessionibus: sicut homicidia, sacrilegia, peccata contra naturam, incestus et stupra uirginum, iniecciones manuum in parentes, uota fracta et huiusmodi.</p>
                </div>
                <div>
                    <head>Capitulum 30</head>
                    <p>Sunt tria in quibus nullus habet potestatem absoluendi, nisi dominus papa uel eius uicarius: scilicet, inieccio manuum in clericos uel quoscumque religiosos, incendia, simonia.</p>
                    <p>Nihilominus tamen, talium rei remittendi sunt ad episcopum.</p>
                </div>
                <div>
                    <head>Capitulum 31</head>
                    <p>In dubiis semper confessor consulat episcopum aut sapientes uiros quorum consilio certificatus soluat securius aut liget.</p>
                </div>
                <div>
                    <head>Capitulum 32</head>
                    <p>Audita confessione, semper confessor interroget confitentem si uelit abstinere ab omni mortali: aliter uero non absoluat eum, nec iniungat ei penitenciam, nec inde confidat; sed moneat ut interim faciat quidquid boni poterit, ut Deus cor illius illustret ad penitenciam.</p>
                </div>
                <div>
                    <head>Capitulum 33</head>
                    <p>In iniungendis paruis penitentiis sibi caueant sacerdotes: secundum enim qualitatem culpe et possibilitatem confitentis, debet esse qualitas penitentie: alioquin, quod minus est requiretur ab eis.</p>
                </div>
                <div>
                    <head>Capitulum 34</head>
                    <p>In furto, rapina, usura, fraude, sibi ualde caueant sacerdotes, ne alias iniungant penitencias, scilicet missarum, eleemosinarum et huiusmodi priusquam reddiderint: non enim dimittitur tale peccatum, nisi restituatur ablatum [7].</p>
                </div>
                <div>
                    <head>Capitulum 35</head>
                    <p>Nullus missas quas iniunxerit celebret, nec tricennarium nec annuale: et pro uiuis nullum tricennarium fiat uel annuale.</p>
                </div>
                <div>
                    <head>Capitulum 36</head>
                    <p>Frequenter presbyteri moneant ad confessionem; et precipue ab inicio quadragesime instanter precipiant uenire generaliter ad confessionem.</p>
                </div>
                <div>
                    <head>Capitulum 37</head>
                    <p>In confessione caueant sibi sacerdotes confessores ne inquirant personarum nomina cum quibus peccauerint confitentes, sed circunstancias tantum et qualitates.</p>
                </div>
                <div>
                    <head>Capitulum 38</head>
                    <p>Nullus ira uel odio uel eciam metu mortis, in aliquo audeat reuelare confessionem signo uel uerbo, generaliter uel specialiter; ut dicendo: Ego scio quales estis [8]: et, si reuelauerit, absque misericordia debet degradari.</p>
                </div>
                <div>
                    <head>Capitulum 39</head>
                    <p>Omnes precipiant instituta ieiunia seruari, ut ieiunium Quadragesime, Quatuor temporum, uigiliarum et sexte ferie et quantum possunt, sine peccato mortali: ex debito enim tenentur facere talia ieiunia.</p>
                    <p>Incipiunt Capitula Circa Matrimonium.</p>
                </div>
                <div>
                    <head>Capitulum 40</head>
                    <p>Matrimonium cum honore et reuerencia celebratur et in facie Ecclesie [9], nec cum risu et iocose ne contempnatur.</p>
                    <p>Et antequam fiat, semper in tribus dominicis aut tribus festiuis diebus a se distantibus, quasi tribus edictis, perquirat sacerdos a populo sub pena excommunicacionis de legitimitate sponsi et sponse qui debent coniungi et ante fidem datam de contrahendo matrimonio: et ante hec tria edicta nullus audeat aliquo modo matrimonia celebrare.</p>
                </div>
                <div>
                    <head>Capitulum 41</head>
                    <p>Prohibeantur frequenter laicis presbyteri, ne dent sibi fidem mutuo de contrahendo, nisi coram sacerdote et in loco celebri, scilicet ante ianuas ecclesie et coram pluribus.</p>
                </div>
                <div>
                    <head>Capitulum 42</head>
                    <p>Sepe in nuptiis prohibeantur per excommunicacionem sortilegia fieri; malefici quoque et celantes consanguinitatem et alia impedimenta matrimonii: uotum, ordinem, consanguinitatem, affinitatem, disparem cultum, compaternitatem que tantum quatuor a matrimonio excludit personas: compatrem, commatrem, filiolum et fratrem uel sororem spiritualem, scilicet filium uel filiam patrini.</p>
                </div>
                <div>
                    <head>Capitulum 43</head>
                    <p>Nullus sacerdos audeat perficere matrimonium in casu dubio, inconsulto episcopo sed ad eum semper referat omnes matrimonii dubitaciones uel dubietates.</p>
                </div>
                <div>
                    <head>Capitulum 44</head>
                    <p>Prohibetur districte sub pena suspensionis, ne ullus sacerdos aut capellanus exigat aliquid ante benediccionem nupcialem siue pro testimonio ferendo siue pro matrimonio celebrando, occasione ferculorum que debentur pro nuptiis; celebrato autem matrimonio, recipiat fercula sua et exigat, si necesse fuerit.</p>
                </div>
                <div>
                    <head>Capitulum 45</head>
                    <p>Prohibeant sacerdotes in ecclesia publice sub excommunicacione ne alter coniugum transeat ad religionem, aut recipiatur, nisi per episcopum uel archidiaconum.</p>
                    <p>Incipiunt Capitula Circa Extremam Unccionem.</p>
                </div>
                <div>
                    <head>Capitulum 46</head>
                    <p>Cum reuerencia deferatur oleum sanctum ad infirmos et eos ungant sacerdotes cum magno honore et oracionum celebritate, que ad hoc sunt ordinate: et nihil inde penitus exigatur siue a paupere siue a diuite; sed si quid gratis datum fuerit, gratis accipiant.</p>
                </div>
                <div>
                    <head>Capitulum 47</head>
                    <p>Ad sacramentum extreme unccionis moneant populum sacerdotes non tantum diuites et senes, sed pauperes et iuuenes omnes, maxime a quatuordecim annis et supra: et ad omnes communiter se paratos exhibeant cum necesse fuerit.</p>
                </div>
                <div>
                    <head>Capitulum 48</head>
                    <p>Doceant sacerdotes frequenter populum, hoc sacramentum licite iterari et sepe recipi: scilicet, in qualibet magna infirmitate, unde metus est mortis; et post susceptum, licite reuerti eum ad opus coniugale qui conualuerit de infirmitate.</p>
                    <p>Incipiunt Communia A Precepta Synodalia.</p>
                </div>
                <div>
                    <head>Capitulum 49</head>
                    <p>Librum qui dicitur manualis habeant singuli sacerdotes parochiales, ubi continetur ordo seruitii extreme unccionis, catechismi, baptismi et huiusmodi.</p>
                </div>
                <div>
                    <head>Capitulum 50</head>
                    <p>Habeant singuli canones penitenciales et ordinarium officiorum ecclesie, secundum usum et modum qui seruatur in maiori ecclesia.</p>
                    <p>Incipiunt communia precepta synodalia [11].</p>
                </div>
                <div>
                    <head>Capitulum 51</head>
                    <p>Prohibetur sacerdotibus ne testamenta sua ordinent per manum laicalem et ipsi frequenter prohibeant laicis, ne sua testamenta faciant sine presencia sacerdotis.</p>
                </div>
                <div>
                    <head>Capitulum 52</head>
                    <p>Precipitur sacerdotibus ut omnes redditus et possessiones ecclesie scribant in missalibus suis; et prohibetur penitus presbyteris et parochianis, ne de his que sunt ecclesie aut presbyterii alient ab ecclesia, nisi per consilium episcopi aut archidiaconi.</p>
                </div>
                <div>
                    <head>Capitulum 53</head>
                    <p>Prohibetur districte ne, pro interragio, corpus sepeliri differatur; sed, post sepulturam, si quid datum fuerit, in eleemosina recipiatur.</p>
                </div>
                <div>
                    <head>Capitulum 54</head>
                    <p>Quicunque reedificauerit in cimiterio, excommunicetur.</p>
                </div>
                <div>
                    <head>Capitulum 55</head>
                    <p>Tribus diebus continuis uocetur excommunicandus et, nisi ad iusticiam se obtulerit et fidem dederit quod ueniet ad diem sibi assignatam et diem aduersario nunciauerit, excommunicetur; et excommunicatus nullo modo absoluatur, nisi a maiore, preterquam in articulo mortis et tunc tamen data caucione, quod stabit iudicio ecclesie.</p>
                </div>
                <div>
                    <head>Capitulum 56</head>
                    <p>Presbyteri super citacionibus et uocacionibus faciendis credant his qui dederint fidem: sed super excommunicacionibus ferendis non credant sine litteris.</p>
                </div>
                <div>
                    <head>Capitulum 57</head>
                    <p>Sentencias audaciter ferant; latas districte seruent, ut sententie citius deficiant, nemini parcentes aut timore aut amore.</p>
                </div>
                <div>
                    <head>Capitulum 58</head>
                    <p>Mortue in partu scindantur si infans credatur uiuere, tamen si bene constiterit de morte earum.</p>
                </div>
                <div>
                    <head>Capitulum 59</head>
                    <p>Sacerdotes, audito parrochianorum suorum obitu, statim absoluant eos cum psalmis pro defunctis et collecta.</p>
                </div>
                <div>
                    <head>Capitulum 60</head>
                    <p>Item inhibetur, ne fiant resignaciones ecclesiarum, in manu abbatum uel quorumlibet patronorum; sed in manu episcopi uel prelati sui.</p>
                </div>
                <div>
                    <head>Capitulum 61</head>
                    <p>Non permittantur predicatores super archas celebrare nec pulsare campanas per uicos; nec loqui in ecclesiis; nec presentare reliquias: sed tantum deferant breuia; et sacerdotes pro illis loquantur.</p>
                </div>
                <div>
                    <head>Capitulum 62</head>
                    <p>Exhortentur populum semper presbyteri ad dicendam dominicam oracionem et Credo in Deum [12] et Salutacionem Beate Uirginis [13].</p>
                </div>
                <div>
                    <head>Capitulum 63</head>
                    <p>Moneant sepe populum et maxime mulieres, ne faciant uota sua nisi cum magna deliberacione et assensu uirorum et consilio sacerdotum.</p>
                </div>
                <div>
                    <head>Capitulum 64</head>
                    <p>Nullus sacerdos uel capellanus teneat in domo sua, aliqua occasione, mulierem nisi sit mater aut soror.</p>
                </div>
                <div>
                    <head>Capitulum 65</head>
                    <p>Prohibetur penitus uniuersis sacerdotibus ludere cum deciis et interlesse [14] spectaculis uel coreis assistere et intrare tabernas causa potandi: et sine amictu et comite clerico uel laico, intrare domos alienas, aut discurrere per uicos et plateas; et ne habeant cappas alatas et uestes inordinatas omnino prohibetur.</p>
                </div>
                <div>
                    <head>Capitulum 66</head>
                    <p>Nullus clericus uel regularis accipiat decimam de manu laici, nisi per manum episcopi.</p>
                </div>
                <div>
                    <head>Capitulum 67</head>
                    <p>Nullus clericus fideiubeat Iudeo uel feneratori; nec obliget pro pignore aliquo modo ornamenta ecclesie uel libros Iudeo.</p>
                </div>
                <div>
                    <head>Capitulum 68</head>
                    <p>Nullus recipiatur ad predicandum, nisi sit authentica persona uel ab episcopo uel archidiacono missus.</p>
                </div>
                <div>
                    <head>Capitulum 69</head>
                    <p>Nullus clericus faciat iusiurandum patronis antequam fuerit episcopo presentatus.</p>
                </div>
                <div>
                    <head>Capitulum 70</head>
                    <p>Frequenter moneantur laici ut non detineant decimas quas in periculum animarum suarum detinent.</p>
                </div>
                <div>
                    <head>Capitulum 71</head>
                    <p>Nullus sibi clericus potest retinere decimas iure hereditario possessas sed auctoritate episcopi fructus possunt clerici percipere ita tamen quod semper laborent ad hoc quod ad ecclesiam reuertantur.</p>
                </div>
                <div>
                    <head>Capitulum 72</head>
                    <p>[15] Die dominica precedente synodum sacerdotes qui capellanos non habent in suis parrochiis, semper inquirant publice in ecclesia si qui sint infirmi in parrochia; et, tercia subsequenti feria, eos uisitent si aliqui fuerint infirmi, eciam non requisiti; et faciant quicquid necesse fuerit ad salutem animarum, ne mora quam sunt facturi in synodo, fiat occasio periculi eorum saluti; nihilominus tamen procurantes prouisionem eorum quam soient facere per capellanos uicinos qui remanent et diaconos proprios.</p>
                </div>
                <div>
                    <head>Capitulum 73</head>
                    <p>Sacerdotes die octauo semper renouent sacramenta ut fontem benedictum, oleo et chrismate et sanctam eucharistiam ne sui uetustate aliqui ad indeuocionem moueri ualeant aut errorem.</p>
                </div>
                <div>
                    <head>Capitulum 74</head>
                    <p>Si per negligenciam euenerit ut perlecto canone et peracta consecracione nec uinum nec aqua reperiantur in calice, debet statim infundi utrumque et sacerdos reiterabit consecracionem ab illo loco canonis, scilicet: simili modo postea quam cenatus est [16], usque ad finem; ita tamen ut illas duas cruces omittat quas singulariter fecit super panem.</p>
                    <p>Quod si simplice uino uel de aqua sine uino, fiat consecracio, uinum reputatur pro sacramento, sed aqua non reputatur et ideo ista negligencia de aqua maior est et maiori penitencia est emendanda.</p>
                </div>
                <div>
                    <head>Capitulum 75</head>
                    <p>Si quid de sanguine Domini ceciderit super corporale, rescindendum est ipsum corporale et in loco reliquiarum seruandum.</p>
                    <p>Si palla altaris inde tincta fuerit, rescindenda est pars illa et pro reliquiis seruanda.</p>
                    <p>Si super casulam id est infulam uel super albam deguttat similiter fiat.</p>
                    <p>Si super quodlibet uestimentum, comburenda est pars illa et puluis in sacrario reponendus est.</p>
                    <p>Si uero in terran ceciderit, lingendus est et tergendus et radendus locus ipse siue lapissiue lignum siue terra et puluis in sacrario reponendus est.</p>
                </div>
                <div>
                    <head>Capitulum 76</head>
                    <p>Porro si in ipsum sanguinem musca uel aranea uel aliquid tale ceciderit, quod non sine uomitu et periculo corporis aliquando sumi potest, igne cremandum est et sanguis Domini sumatur; illud tamen quod intus ceciderit prius debet in calice uino perfundi et quanto cautius et diligentius fieri poterit ablui et postea super piscinam comburi et illam ablucionem sacerdos sumat.</p>
                    <p>Quod si de corpore Domini super pallam altaris aliquid ceciderit uel super quodlibet aliud uestimentum non incidatur sed uino abluatur et a ministro sumatur uinum ipsum.</p>
                    <p>Quod si infirmo datum reiicitur, prout diligentius poterit suscipiat, et contritum cum uino in calice sumatur si integrum sumi non potest, eo quod ore alterius proiectum est.</p>
                </div>
                <div>
                    <head>Capitulum 77</head>
                    <p>Reus autem huius negligentie et qui cum eo particeps fuerit culpe competenti subiaceat discipline.</p>
                    <p>Si autem supra lignum uel lapidem ceciderit, modus supradictus de sanguini Domini tenendus est.</p>
                </div>
                <div>
                    <head>Capitulum 78</head>
                    <p>Prohibetur sacerdotibus ne nimis festinent uenire Parisius occasione synodi et ne magnam faciant moram sese uisitando et reficiendo tam in via quam in ciuitate; quidam enim iter arripiunt a precedenti dominica uel a die lune summo mane et moram faciunt usque ad sequentem dominicam; et magnum imminet periculum saluti animarum.</p>
                </div>
                <div>
                    <head>Capitulum 79</head>
                    <p>Districte precipitur, ut quilibet sacerdos habeat in celebracione misse, propter mundiciam uestimentorum seruandam, circa altare unum manutergium, pendens circa missale ad tergendum os et nares si fuerit necesse.</p>
                </div>
                <div>
                    <head>Capitulum 80</head>
                    <p>Precipitur presbyteris ut, cum in canone misse inceperint Qui pridie [17], tenentes hostiam, ne eleuent eam statim nimis alte, ita quod uideri possit a populo, sed quasi ante pectus detineant donec dixerint Hoc est corpus meum [18] et tunc eleuent eam ita quod possit ab omnibus uideri et post totalem sumpcionem tam corporis quam sanguinis et uini puri aliquantum cum ab expuendo abstineant et, si abstinere non possunt, in piscinam hoc faciant suauiter et urbane.</p>
                    <p>Uinum autem potius rubeum ministretur in calice, propter similitudinem albi uini cum aqua.</p>
                </div>
                <div>
                    <head>Capitulum 81</head>
                    <p>Prohibetur districte sacerdotibus ne habeant secum prolem quam in sacro ordine genuerint propter scandalum.</p>
                    <p>Et ne in suis domibus habeant scacos uel aleas uel decios omnino prohibetur.</p>
                </div>
                <div>
                    <head>Capitulum 82</head>
                    <p>Prohibetur districte sacerdotibus ne accipiant gageras uel admodiaciones, nisi de decimis, quoniam species esset negociacionis.</p>
                    <p>Et ne cendatum habeant in palliis suis nisi blaui uel nigri coloris.</p>
                </div>
                <div>
                    <head>Capitulum 83</head>
                    <p>Similiter precipitur presbyteris quod immobilia de bonis ecclesie acquisita ecclesiis suis tantummodo legant; de iure enim aliud facere non possunt; de mobilibus uero suis racionabile faciant legatum.</p>
                </div>
                <div>
                    <head>Capitulum 84</head>
                    <p>Item precipitur sacerdotibus ut frequenter dominicis diebus et aliis festiuis diebus in aliqua parte sermonis proponant fideliter populo symbolum fidei; et eis diligenter distinguant articulos fidei et in singulis confirment populum auctoritatibus et racionibus sacre scripture pro posse suo propter hereticos.</p>
                </div>
                <div>
                    <head>Capitulum 85</head>
                    <p>Sciatis quod excommunicati sunt omnes illi in synodo, qui fidem dederunt uel acceperunt de celandis matrimoniis et excommunicacio ista recitetur in parochiis a singulis sacerdotibus.</p>
                </div>
                <div>
                    <head>Capitulum 86</head>
                    <p>Prohibetur sacerdotibus ne ipsi habeant capellanos habentes cappas manicatas sicut nec ipsi persone debent habere.</p>
                    <p>Precipitur quoque omnibus clericis habentibus ecclesias, ut ad singula tempora ordinum se ordinandos offerant et hoc intelligitur in iuramento quod fecerunt.</p>
                </div>
                <div>
                    <head>Capitulum 87</head>
                    <p>Item precipitur sacerdotibus districtissime et sub pena magne emende ut custodiant precepta synodalia que scripta sunt in libellis suis; quidam enim, licet iam elapsi sint tres anni ex quo predictos libellos habuerunt, ita negligentes sunt quod nondum habent pixidem eburneam nec tabernaculum ubi reseruetur cum honore corpus Domini, nec fontes sub claue nec chrisma uel oleum in aliqua capsula.</p>
                </div>
                <div>
                    <head>Capitulum 88</head>
                    <p>Prohibeant sacerdotes ne fiant choree maxime in tribus locis, in ecclesiis, in cimiteriis et processionibus.</p>
                </div>
                <div>
                    <head>Capitulum 89</head>
                    <p>Prohibeant sacerdotes per excommunicacionem et maxime tempore uindemiarum, singulis diebus dominicis ne aliquis christianus le marc [19] uindemiarum, quem Iudei calcant, retineant aliquo modo, propter illam horribilem immundiciam, quam in contemptum sacramenti altaris faciunt: sed si remanserit, dent porcis et expandant fimo.</p>
                </div>
                <div>
                    <head>Capitulum 90</head>
                    <p>Prohibeant per excommunicacionem sepe ne carnifices permittant Iudeos laniare carnes suas, nisi totum retineant Iudei.</p>
                </div>
                <div>
                    <head>Capitulum 91</head>
                    <p>Item districte precipimus presbyteris ne hostias, licet non sacratas, dent pueris ullo modo.</p>
                    <p>Eciam inhibetur eis ne celebrent sine caligis.</p>
                    <p>Item prohibetur districte ne sacerdotes cultellum portent cum cuspide nec clerici eorum.</p>
                </div>
                <div>
                    <head>Capitulum 92</head>
                    <p>Item districte inhibetur sacerdotibus ne permittant aliquos ignotos, siue litteratos siue illiteratos, eciam extra ecclesiam, siue in uiis siue in plateis siue in aliis locis parrochie sue, predicare et sepe in dominicis diebus sacerdotes moneant et eciam sub pena excommunicacionis inhibeant parrochianis suis, ne tales audiant propter pericula heresum et errorum quos seminant.</p>
                </div>
                <div>
                    <head>Capitulum 93</head>
                    <p>Item precipitur presbyteris quod moneant parrochianos suos et parrochianas quod prouideant ecclesie sue matrici que multum indiget albis et togillis et huiusmodi.</p>
                </div>
                <div>
                    <head>Capitulum 94</head>
                    <p>Item moneant sollicite et assidue parrochianos suos ut contra Albigenses hereticos se accingant; iterum enim eamdem habebunt indulgenciam quam alii habuerunt.</p>
                </div>
                <div>
                    <head>Capitulum 95</head>
                    <p>Item moneant presbyteri sub pena excommunicacionis omnes illos qui crucem habuerunt et uotum suum non sunt prosecuti, quod crucem suam non postponant resumere et portare.</p>
                </div>
                <div>
                    <head>Capitulum 96</head>
                    <p>Item precipitur omnibus presbyteris quod excommunicent in generali omnes illos qui fecerunt conspiraciones contra presbyteros suos uel contra ecclesias suas.</p>
                </div>
                <div>
                    <head>Capitulum 97</head>
                    <p>Item districte precipitur presbyteris et sub excommunicacione, ne aliquas (matrimonio clandestino coniungant uel benedicant.</p>
                </div>
                <div>
                    <head>Capitulum 98</head>
                    <p>Item excommunicentur omnes illi qui facient se coniungi clandestino uel benedici et omnes illi qui interesse presument.</p>
                </div>
                <div>
                    <head>Capitulum 99</head>
                    <p>Item precipitur presbyteris ut quotiens dubium erit quando aliqua ieiunia uel processiones institute fieri debent sicut in festo Sancti Marci recurrant ad decanum loci et sine eius consilio ea facere non presumant.</p>
                </div>
                <div>
                    <head>Capitulum 100</head>
                    <p>Item precipitur presbyteris ut quando mulieres post puerpuerum ueniant ad purificacionem eis dent tantummodo panem benedictum et corpus Domini eis nullo modo propinent nisi expresse petant et prius confesse fuerint.</p>
                </div>
                <div>
                    <head>Capitulum 101</head>
                    <p>Item moneant presbyteri parrochianos suos in confessionibus et in predicacionibus suis ut saltem semel in anno peregre uisitent matricem ecclesiam suam.</p>
                    <p>Precipitur districte omnibus presbyteris ut pro domino rege faciant specialem oracionem quando poterunt.</p>
                </div>
                <div>
                    <head>Capitulum 102</head>
                    <p>Item precipitur presbyteris quod singuli scribant nomina parrochianorum suorum confratrum ecclesie parisiensis et eciam scribant pro quanto quilibet est confrater.</p>
                    <p>Item precipitur presbyteris ne recipiant capellanos sine consciencia episcopi uel decani uel officialis episcopi.</p>
                </div>
                <div>
                    <head>Capitulum 103</head>
                    <p>Item precipitur presbyteris quod nihil exigant a parrochianis suis ea quod testimonium dant pro eis quando matrimonium contrahere debent.</p>
                </div>
                <div>
                    <head>Capitulum 104</head>
                    <p>Item prohibetur districte ut diaconi nullomodo audiant confessiones nisi in arctissima necessitate: claues enim non habent, nec absoluere possunt.</p>
                </div>
                <div>
                    <head>Capitulum 105</head>
                    <p>Precipimus omnibus decanis quod de cetero inquirant et in scriptum redigant nomina omnium presbyterorum qui in decanatibus suis decedent, eaque deferant ad synodum recitanda, ut oremus pro eis; et moneantur singuli presbyteri ut faciant seruicium speciale: hoc enim libentissime debent facere quia, cum decesserint, similiter fit pro eis.</p>
                </div>
                <div>
                    <head>Capitulum 106</head>
                    <p>Item precipitur districte omnibus presbyteris quod excommunicent singulis diebus dominicis et festiuis omnes illos qui scienter celant feoda parisiensis episcopi et omnes illos qui sciunt super hoc aliquid, nisi illud reuelauerint parisiensi episcopo uel eius mandato.</p>
                </div>
                <div>
                    <head>Capitulum 107</head>
                    <p>Item precipitur singulis presbyteris quod dicant episcopo antequam discedant quantum de decimis noualium suorum in suis parrochiis sasierunt et quid inde fecerunt.</p>
                </div>
                <div>
                    <head>Capitulum 108</head>
                    <p>Item precipitur omnibus et singulis quod pro domino rege et pro filio suo et pro toto exercitu domni regis, singulis diebus, specialem oracionem faciant et deuotam.</p>
                    <p>Ante Synodum.</p>
                    <p>In principio synodi antequam cantetur Ueni Creator Spiritus, queratur utrum presentes sint abbates et sacerdotes qui tenentur synodo interesse.</p>
                    <p>Et hoc facto incipiat episcopus alta uoce, Ueni Creator.</p>
                    <p>Quo finito, dicantur oraciones, his precibus precedentibus, Pater noster et ne nos inducas in tentacionem; Benedicamus Patrem et Filium cum sancto Spiritu; Postpartum Uirgo inuiolata permansisti, Letamini in Domino et exultate iusti; Fiat pax in uirtute tua; Domine exaudi oracionem meam; Dominus uobiscum; Oremus, omnipotens sempiterne Deus, qui dedisti famulis tuis, etc.; Acciones nostras quesumus Domine, etc.; Deus qui salutis eterne etc.; Propiciare, quesumus Domine, etc.; Deus qui salutis eterne etc.; Propiciare, quesumus Domine, nobis famulis tuis per sanctorum tuorum quorum corpora, etc.; Infirmitatem nostram, quesumus Domine, propitius respice et mala omnia que iuste meremur, omnium sanctorum tuorum intercessione auerte.</p>
                    <p>Deus, a quo sancta desideria, etc.; Per dominum etc.</p>
                    <p>Finitis oracionibus residebunt; et legetur leccio que sic incipit: [20].</p>
                    <p>Qua lecta, fiet sermo.</p>
                    <p>Finito sermone licenciabit episcopus laicos et scholares et alios clericos qui non debent synodo interesse.</p>
                    <p>Hoc facto leguntur precepta synodi.</p>
                    <p>His expletis dicantur capitula que sunt addenda; et in fine districte precipiatur ut seruentur a sacerdotibus.</p>
                    <p>Deinde sequuntur preces pro necessitate locorum et pro personis.</p>
                </div>
                <div>
                    <head>Footnotes</head>
                    <p>[1] diem in brackets.</p>
                    <p>[2] N. ego baptizo te in nomine Patris et Filii et Spiritus Sancti in quotacion brackets.</p>
                    <p>[3] eciam mulieres in parenthesis.</p>
                    <p>[4] et post inundacionem ea faciant sacerdotes pueris, que soient fieri post immersionem in brackets.</p>
                    <p>[5] uel audierit in brackets.</p>
                    <p>[6] Maria mater gratie in quotacion brackets.</p>
                    <p>[7] dimittitur tale peccatum, nisi restituatur ablatum in quotacion brackets.</p>
                    <p>[8] Ego scio quales estis in quotacion brackets.</p>
                    <p>[9] et in facie Ecclesie in brackets.</p>
                    <p>[10] dubitaciones uel in brackets.</p>
                    <p>[11] Incipiunt communia precepta synodalia in brackets.</p>
                    <p>[12] Credo in Deum in quotacion brackets.</p>
                    <p>[13] Salutacionem Beate Uirginis in quotacion brackets.</p>
                    <p>[14] ter in interlesse in brackets.</p>
                    <p>[15] cc. 72-77 are onli found in some MSS.</p>
                    <p>[16] simili modo postea quam cenatus est in quotacion brackets.</p>
                    <p>[17] Qui pridie in quotacion brackets.</p>
                    <p>[18] Hoc est corpus meum in quotacion brackets.</p>
                    <p>[19] le marc in quotacion brackets.</p>
                    <p>[20] Ellipses inserted here.</p>
                </div>
            </div>
        </body>
    </text>
</root>
