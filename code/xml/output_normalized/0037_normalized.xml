<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Novara</title>
                <recordID>0037</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1298</origDate>
                <dateNotes/>
                <origPlace>Novara</origPlace>
                <diocese>Novara</diocese>
                <province>Milan</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 37</p>
                <p>Year: 1298</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Novara</p>
                <p>Diocese: Novara</p>
                <p>Province: Milan</p>
                <p>CountryModern: Italy</p>
                <p>Latitude: 45.45</p>
                <p>Longitude: 8.61667</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Papiniano della Rovere</p>
                <p>IssuingAuthorityAlt: None</p>
                <p>RegnalStart: 1296</p>
                <p>RegnalEnd: 1300</p>
                <p>Delegated: None</p>
                <p>ClassificationNotes: Second Part (Constitutiones)</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Novara 1298, ed Briacca, pp214-271</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Hard Copy Scan</p>
                <p>OCR: None</p>
                <p>Transcription: Reviewed </p>
                <p>GeneralNotes: ['Second Part (Constitutiones)', 'Liber synodalis of Papiniano della Rovere, Bishop of Novara – issued in 1298 (following celebration of a synod), two years into his episcopate (p36); he had been born in Turin, and was later named bishop of Parma in 1300', '-Papiniano was himself closely tied to papacy, having served as a chaplain and “uditore del Palazzo apostolico” [p41] at the request of Boniface VIII [Registres de Boniface VIII, I, n. 914, coll 319-20]', '-Novara was under jurisdiction of Milan, but the work shows few traces of the council held at Milan in 1291 [pp. 36-37]', '-work is strongly influenced by Guillaume Durand’s statutes (p. 67); follows structure of instructiones et monitiones and then constitutiones (this seems to have been the southern French model, as opposed to Odo of Sully’s, which was pervasive in the North; see Guizard, l’Oeuvre canonique de Guillaume Durand, in XXXIXme Congrès Mende 1955, Montpellier 1955)', '-shows itself to be strongly inspired by Bonifician conception of centralized authority [p82]', '-Helmrath, Partikularsynoden, 160: 1298 Novara Diocesan Statutes (issued by Bishop Papinianus della Rovere) contained material from Gratian, the Liber Extra, the Synodalbook of William Durandus, the 1252 Statutes of Nimes, a Cologne Synod, the joint 1289 statutes of Cahors, Rodez and Tulle, and other statutes of Novara itself from 1257 and 1277. (cites Briacca, Statuti sinodali, 169-279)']</p>
                <p>BiblioRefs: Briacca, Papiniano della Rovere, Contributi ad una biografia, in Raccolta di Studi in memoria di Giovanni Soranzo, I, Milan 1968, pp60-128, at pp113-14</p>
            </div>
            <div>
                <head>Text</head>
                <div>
                    <head>Incipit</head>
                    <p>Titulus secundus [1].</p>
                    <p>Proemium [2].</p>
                    <p>Incipiunt constituciones.</p>
                    <p>Premissis in anterioribus instruccionum et monicionum preludiis, oportet ut constitucionum essencialia in subsequentibus supponamus.</p>
                    <p>Et quoniam, secundum beatum Gregorium, quod precipitur imperatur, et quod imperatur neccesse est fieri, et si non fiat penam habet, districte precipiendo mandamus infrascriptas constituciones ab omnibus et singulis nostre ciuitatis et diocesis inuiolabiliter obseruari.</p>
                    <p>In hac igitur huius libelli secunda parte: primo, de statu, uita et conuersacione personarum ecclesiasticarum et rebus et priuilegiis earum; secundo, de ecclesiis et earum priuilegiis, rebus et ornamentis; tercio, de officio et potestate rectorum et capellanorum et de regimine ecclesiarum et animarum; quarto, de diuinis offitiis et aliis ad ea pertinentibus; quinto, de penitencia, matrimonio, ordine, crismate et aliis sacris rebus; sexto, de excomunicacione et interdicto; septimo uero, de diuersis constitucionibus agetur.</p>
                </div>
                <div>
                    <head>Capitulum A</head>
                    <p>Caput primum [3].</p>
                    <p>De statu, uita et conuersacione personarum ecclesiasticarum, rebus et priuilegiis earum.</p>
                </div>
                <div>
                    <head>Capitulum A1</head>
                    <p>De synodo cellebranda.</p>
                    <p>Statuimus et ordinamus ut omni anno semel synodus celebretur in ecclesia Nouariensi, uel ubi episcopus ordinauerit, feria scilicet quarta, quinta et sexta ebdomade illius, in qua festum beati Luce euuangeliste occurrerit.</p>
                    <p>Omnes ergo et singuli, tam seculares quam religiosi, qui de iure uel de consuetudine ad synodum nostram uenire tenentur, die mercurii tempestiue sanctam synodum intrent ieiunii in habitu congruenti: regularis uidelicet in habitu sui ordinis, secularis uero in capa rotunda uel superpellicio, et honeste se habeant in ueniendo, stando et redeundo, in domibus quoque et extra, ut eorum conuersacio merito sit aliis in exemplum.</p>
                    <p>Qui uero ad synodum predictam non uenerint, uel non in habitu supradicto, aut uenientes ante synodum expletam illicenciati recesserint, .XL. solidorum pena mulctentur.</p>
                    <p>Quos, nisi infra .VIII. dies post synodum ipsam inmediate sequentes camerario nostro persoluerint, ipso facto a benefitiis suis nouerint se suspensos.</p>
                </div>
                <div>
                    <head>Capitulum A2</head>
                    <p>De ieiuniis obseruandis.</p>
                    <p>Omnes sacerdotes die sabbati a carnibus abstineant et a quinquagesima ieiunium quadragesimale incipiant.</p>
                    <p>Secus faciens, .X. solidorum mulctam incurrat et soluat.</p>
                    <p>Eisdem quoque salubriter suademus, ut ieiunium in aduentu Domini agant.</p>
                    <p>Ab uniuersis autem et singulis nostre ciuitatis et diocesis clericis et laicis, excusacionem super hoc legittimam non habentibus, ieiunia .IIII. temporum obseruentur, et omnium apostolorum, preter quam Philippi et Iacobi et beati Iohannis euuangeliste, uigilie sub obseruacione ieiunii celebrentur.</p>
                    <p>Si quis autem in diebus ieiuniorum huiusmodi carnes, non urgente manifesta et a sacerdote proprio approbata infirmitatis, debilitatis aut famis neccessitate, commederit, totidem diebus in pane et in aqua peniteat et, si soluendo fuerit, .X. uel .V. solidos pauperibus errogandos exsoluat.</p>
                </div>
                <div>
                    <head>Capitulum A3</head>
                    <p>De uita et conuersacione clericorum.</p>
                    <p>Clericorum mores et actus in melius reformentur.</p>
                    <p>Clerici uniuersi, presertim in sacris ordinibus constituti, continenter et caste uiuant, ab omni libidinis vicio precauentes.</p>
                    <p>Qui uero deprehensus fuerit incontinentie vicio laborare, solidorum .C. penam persoluat, aliter nichilominus, prout magis aut minus peccauerit, puniendus.</p>
                    <p>Sciant autem notorii fornicatores se quantum ad se et quantum ad alios fore ab officio et beneficio ipso iure suspensos; et si huiusmodi suspensione durante diuina executi fuerint sicut prius, irregularitatem contracturos, super qua non nisi per sedem apostolicam cum eis poterit dispensari.</p>
                    <p>Sed et tales, si moniti, focarias suas infra .VIII. dies non abiecerint, uel filios suos secum tenuerint, per constitucionem bone memorie Guifredi tituli sancti Marchi presbiteri cardinalis, apostolice sedis legati, maiorem excomunicacionem incurrant.</p>
                    <p>Ut autem tales ad penitentie fructum trahantur et peccandi licencia ceteris auferatur, fornicatores huiusmodi notorii, uidelicet iuris et facti, in diuinis offitiis iuxta constituciones canonicas ab omnibus artius euitentur.</p>
                    <p>Ad hec clerici omnes in statu mentis et habitu corporis Deo et hominibus studeant complacere.</p>
                    <p>Habitum ergo et tonsuram deferant clericalem.</p>
                    <p>Negociaciones non exerceant seculares.</p>
                    <p>Cauponas uel tabernas non teneant, nec stabularii fiant.</p>
                    <p>Tabernas prorsus euitent, nisi forte neccessitatis causa in itinere constituti.</p>
                    <p>Ad aleas uel taxillos non ludant, nec huiusmodi ludis intersint.</p>
                    <p>Armis militaribus non utantur.</p>
                    <p>Secus faciens, .X. solidorum penam persoluat et armorum portitor arma perdat.</p>
                    <p>Porro clericalem tonsuram et habitum deferentes, negociacionibus prohibitis insistentes, aut arma portantes, sciant se, si tercio moniti non resipuerint, nullum de clericorum priuilegio subsidium habituros.</p>
                    <p>Qui uero se guerris, sedicionibus, tirampnidibus et enormitatibus inmiscuerint, ipso facto omni se nouerint priuilegio clericali nudatos et, si incorrigibiles fuerint, deponendos et curie seculari tradendos.</p>
                    <p>Sed nec confidant per ecclesiam liberari, qui in crimine aliquo per curiam secularem sine clericali tonsura et habitu fuerint comprehensi.</p>
                    <p>Denique, ne fuge presidio debitam penam delinquentes euadant, sub excomunicacionis pena precipimus, ut clerici homicide, sacrilegi, adulteri, incendiarii, predones, latrones, raptores aut huiusmodi grauia committentes, si in ipso crimine uel post fugientes aut de fuga suspecti, comprehendi poterunt, per archipresbiterum et prepositum uel rectorem parochie siue loci, in quo talia commiserint, personaliter capiantur et capti ad nostram uel uicarii nostri pre senciam sub fida custodia deducantur uel diligenter custodiantur, curie nostre nuntiis assignandi pro meritis recepturi.</p>
                    <p>Ad quorum huiusmodi capcionem, detempcionem et deduccionem requisiti uniuersi et singuli tam clerici quam laici sub excomunicacionis pena in uirtute obedientie fideliter opem ferant.</p>
                    <p>Ad hec in locis, in quibus post sonum campane uel bucine de nocte laici sine lumine ire prohibentur, clericos huius constitucionis auctoritate eandem prohibicionem uolumus obseruare.</p>
                    <p>Alioquin eos pene propter hoc laicis imposite decernimus subiacere, nostre camere applicande.</p>
                    <p>Idem quoque de banno fructuum precipimus obseruari, ut per hec laicorum uitetur scandalum et clerici ab illicitis arceantur.</p>
                </div>
                <div>
                    <head>Capitulum A4</head>
                    <p>Quod, clerici non fideiubant, nec ad laicos pro subterfugienda pena recurrant.</p>
                    <p>Nullus clericus securitatem aliquam uel fideiussionem prestet seu faciat coram quacunque persona uel curia seculari de stando uel de parendo iuri coram ea, nisi forte racione feudorum uel possessionum, que ab ea teneret.</p>
                    <p>Nullus eciam clericorum pro refugienda uel subterfugienda iusticia, pena uel correccione sua recurrat ad laicum, nec de processu sui superioris conqueratur eidem.</p>
                    <p>Alioquin et pro confesso habeatur et ut rebellis iustitie puniatur.</p>
                </div>
                <div>
                    <head>Capitulum A5</head>
                    <p>Quod clerici non iurent sine licencia episcopi.</p>
                    <p>Precipimus quod nullus clericus, habens benefitium ecclesiasticum uel eciam in sacris ordinibus constitutus, iurare presumat sine nostra uel uicarii nostri licencia speciali pro aliquo debito facto uel causa, nec coram quocunque domino, officiali, iudice temporali.</p>
                    <p>Super publicacionibus tamen testamentorum et super propriis uel ecclesiarum suarum causis iurare possint inpune.</p>
                </div>
                <div>
                    <head>Capitulum A6</head>
                    <p>De habitacione solitaria monachorum prohibenda et religiosorum confratribus non sepelliendis in suis cimiteriis tempore interdicti.</p>
                    <p>In uirtute obedientie precipimus ne aliquis monachus solus, absque uno saltem monacho socio, in uillis seu ecclesiis commoretur, et ne religiosi aliqui, quantumcunque priuilegiati, confratres et benefactores suos in cimiteriis suis sepelliant tempore generalis et specialis interdicti, nisi illi habitum illius religionis assumpserint et ad religionem ipsam, dimissis propriis bonis et familiis, transierint.</p>
                    <p>Sed nec confratres suos uel alios quoslibet excomunicatos uel interdictos aut eciam quoscunque alios, quibus iura prohibent, ecclesiasticam sepulturam inter instrucciones enumeratos superius, in cimiteriis suis uel ecclesiis sepellire presumant.</p>
                    <p>Cimiteria uero, in quibus contra huiusmodi constitucionem aliqua defunctorum corpora fuerint tumulata, reconcilianda erunt.</p>
                    <p>Idemque fiat, si corpus heretici, scismatici uel pagani uel iudei in cimiterio sepultum sit, ossibus illorum, si discerni ab ossibus fidelium poterunt, inde prius eiectis.</p>
                </div>
                <div>
                    <head>Capitulum A7</head>
                    <p>De excomunicatis a canone ipso iure.</p>
                    <p>Excomunicatos se nouerint a canone sententie promulgate omnes statutores et scriptores statutorum editorum contra ecclesie libertatem, nec non et qui seruari faciunt statuta huiusmodi et consuetudines introductas contra ecclesiasticam libertatem.</p>
                    <p>Item potestates, consules, rectores et consciliarii locorum, ubi statuta huiusmodi et consuetudines edite fuerint uel seruate.</p>
                    <p>Item et hii, qui secundum ea presumpserint iudicare, uel in publicam formam scribere iudicata.</p>
                    <p>Sane sanctissimus pater dominus Bonifatius papa .VIII., uolens laicorum ecclesiis et ecclesiasticis personis onera imponentium, nec non personarum ipsarum in hoc laicis aquiescentium iniquis actibus obuiare, statuit ut quicunque prelati ecclesiasticeque persone religiose uel seculares quorumcunque ordinum, condiccionis aut status, collectas uel talias, decimam, uigesimam seu centesimam suorum ecclesiasticorum prouentuum uel bonorum laicis soluerint uel promiserint, uel se soluturos consenserint, aut quamuis aliam porcionem aut quotam partem ipsorum prouentuum uel bonorum extimacionis uel ualoris ipsorum, sub adiutorii, mutui, subuencionis, subsidii uel doni nomine, seu quouis alio titulo, modo uel quesito colore absque auctoritate se dis eiusdem, nec non imperatores, reges, principes, duces, comites uel barones, potestates, capitanei, officiales uel rectores, quocunque nomine censeantur, ciuitatum uel castrorum seu quorumcunque locorum, constitutorum ubilibet, et quiuis alii cuiuscunque preeminentie, condiccionis, seu status, qui talia imposuerint, exegerint uel receperint, aut apud edes sacras deposita ecclesiarum uel ecclesiasticarum personarum ubilibet arestauerint et sasiuerint, seu occupare presumpserint, uel arestari, sasiri uel occupari mandauerint, aut occupata, sasita, arestata receperint; nec non omnes qui scienter in predictis dederint conscilium, auxilium uel fauorem publice uel occulte, eo ipso sentenciam excomunicacionis incurrant.</p>
                    <p>Uniuersitates quoque que in hiis culpabiles forent, ecclesiastico supposuit interdicto, adiciens quod a predictis excomunicacionum et interdicti sententiis nullus absolui ualeat, preter quam in mortis articulo, absque sedis apostolice auctoritate et licencia speciali.</p>
                </div>
                <div>
                    <head>Capitulum A8</head>
                    <p>De pena excomunicacionis et interdicti committentium fraudes contra ecclesiasticam libertatem.</p>
                    <p>Nos autem laicorum fraudes et dolos, quos frequenter contra libertatem et inmunitatem huiusmodi machinantur, experti, eisdem excomunicacionis et interdicti sententiis subiacere decernimus eos qui contra priuilegia et libertates clericorum et ecclesiarum statuere, ordinare, precipere aut interdicere directe uel indirecte, per se uel per alios presumunt, ne quis in ecclesiarum uel clericorum clibanis panem coquat, uel in molendinis eorum molat; ne quis eis ignem det uel aquam ferat; ne quis possessiones eorum molat aut defendat, sed inpune destruat; aut ne quis aliquod comertium cum eis habeat uel quomodolibet participet aut loquatur; aut eis de decimis, primitiis et oblacionibus non respondeat; aut quod nullus minus .V. uel .X. solidorum offerat, aut hiis similia, et qui talia per gentes seu officiales suos facta requisiti non reuocant cum effectu.</p>
                    <p>A qua excomunicacionis sentencia nullatenus absoluantur, donec de dampnis et in iuriis propter hec illatis satisfecerint competenter.</p>
                </div>
                <div>
                    <head>Capitulum B</head>
                    <p>Caput secundum [4].</p>
                    <p>De ecclesiis et earum priuilegiis et rebus et ornamentis.</p>
                    <p>Missarum celebraciones non alibi quam in sacratis Deo locis absque magna neccessitate fieri debere liquet omnibus quibus sunt noui et ueteris testamenti nota precepta.</p>
                    <p>Ideoque precipimus ut omnes ecclesias regentes ecclesias et altaria non consecrata consecrari procurent.</p>
                    <p>Prohibemus ne deinceps quisque ecclesias, capellas, oratoria, hospitalia uel alia pia loca et religiosa in diocesi nostra edificet, uel altare aliquod in locis illis erigat sine nostra licencia speciali.</p>
                    <p>Altaria quoque per sompnia et inanes quasi reuelaciones hominum construi prohibemus.</p>
                    <p>Nos enim loca talia, preter nostram et successorum nostrorum licenciam constructa et construenda, interdicto ecclesiastico decernimus subiacere.</p>
                    <p>Res prophanas uel seculares, utpote uasa et archas cum annona, dolia cum uino uel sine uino et alia huiusmodi poni in ecclesiis prohibemus et posita precipimus amoueri.</p>
                    <p>Horrea quoque et cameras in eis fieri inhibemus et facta precipimus amoueri.</p>
                    <p>Inhibemus ut nullus clericus uel laicus calices, libros, uestes sacras uel alia ecclesiastica ornamenta per se uel per alium uendere, distrahere, pignori obligare uel aliter quomodolibet alienare presumat absque nostra licencia speciali.</p>
                    <p>Qui uero contrafecerint clerici in sacris ordinibus constituti suspensionis, laici uero et clerici in minoribus constituti excomunicacionis incurrant sentencias ipso facto.</p>
                    <p>Qui autem tales res in pignus receperint scienter, eas illi ecclesie, cuius sunt, libere restituere teneantur, nulla pecunia recuperata ab eadem.</p>
                    <p>Sed nec ecclesias uel quelibet beneficia ecclesiastica ad collacionem seu ordinacionem nostram pertinencia, res, possessiones uel iura eorum aliquis fideiubendo uel alio modo obligando pro debitis alienis, nec eciam absque nostra licencia pro se ipso; quod si fecerit, ad solucionem debitorum talium successor eius uel ecclesia minime teneatur, nisi creditor aperte probauerit pecuniam ipsam in utilitatem ecclesie fuisse conuersam.</p>
                    <p>Sed et quicunque clericus uel laicus, regularis uel secularis, res huiusmodi pro quocunque debito alicuius clerici seu ecclesie auctoritate propria capere presumpserit, preter penam excomunicacionis, quam ipsam incurrere decernimus ipso facto, a debito ipso cadat.</p>
                </div>
                <div>
                    <head>Capitulum B1</head>
                    <p>De priuilegiis ecclesiarum.</p>
                    <p>Ne potestates, domini uel iudices seculares aut officiales seu nuntii curie secularis in ecclesiis uel cimiteriis uel ecclesiarum atriis causas, lites, contenciones seu placita audiant penitus prohibemus.</p>
                    <p>Sed nec sentencias ibi proferant nec precepta, banna, edicta, subastaciones uel execuciones faciant, nec aliquos ad quamcunque corporalem penam condempnatos per loca ipsa deducant.</p>
                    <p>Tales enim sententie et processus reprobantur a iure.</p>
                    <p>Sed nec aliqui congregaciones, conciones, conscilia, parlamenta uel choreas facere, uel cantilenas ducere, uel mercata tenere, uel merces uendere, uel aliqua ludibria seu inhonesta agere ibidem presumant.</p>
                    <p>In dictis quoque locis et infra spacia eis adherencia, a iure priuilegiata, patibula, furcas, castella et similia poni et posita teneri et quelibet alia inhonesta fieri districtius inhibemus.</p>
                    <p>Sub pena excomunicacionis precipimus, ne quis laicorum uel officialium curie secularis aliquem hominem uel bona seu res eius de ecclesia uel eius atrio, cimiterio, hospitali uel domo religiosa, quantumcunque grauia maleficia perpetrauerit, uiolenter extrahat sine nostra uel uicarii nostri licencia speciali, nisi publicus fuerit latro, uel nocturnus seu uiolenciam in ipsis ecclesiis uel cimiteriis commiserit, credens se in illis et ab illis posse defendi.</p>
                    <p>Et in hiis eciam casibus nostra uel uicarii nostri habeatur licencia specialis.</p>
                    <p>Statuimus quod si res uel pignora alicuius ecclesie uel clerici uel ecclesiastice persone, absque iudicis ecclesiastici auctoritate, uiolenter capta uel capte fuerint et detempta, captores seu detentores huiusmodi moneantur ter a rectore loci seu capellano curato, quod ea libere et integre restituant; quod si forte moniti facere contempserint, ipsos, quos ex tunc in hiis scriptis excomunicamus, excomunicatos per rectores seu capellanos eosdem publice precipimus nunciari et, si pignoracio uel uiolencia huiusmodi per dominos temporales aut eorum auctoritate facta fuerit, requirantur et ipsi et simili modo moneantur per eosdem rectores et capellanos, ut res et pignora huiusmodi libere, integre, absque aliqua recepcione sumptuum restitui faciant cum effectu.</p>
                    <p>Alioquin ipsos eidem excomunicacionis sententie decernimus subiacere.</p>
                    <p>Quod si forte per mensem in eadem duricia perstiterint, cessetur a diuinis in parochia uel parochiis, in quibus hec commissa fuerint et eciam in quibus iidem domini morabuntur.</p>
                    <p>Similiter quoque cessari precipimus ubicunque clericus per laicalem potenciam captus tenebitur, absque nostra licencia speciali.</p>
                </div>
                <div>
                    <head>Capitulum C</head>
                    <p>Caput tertium [5].</p>
                    <p>De officio et potestate rectorum et capellanorum et de regimine ecclesiarum et animarum.</p>
                    <p>Interdicimus ne rectores et beneficiati de pecunia, racione ecclesiarum suarum acquisita, emant possessiones seu redditus perpetuos suo nomine uel eciam alieno, sed ad opus ecclesiarum suarum et earum nomine confici faciant instrumenta.</p>
                    <p>Alioquin tanquam fures et sacrilegi punientur.</p>
                    <p>Nullus autem laicus sub excomunicacionis pena bona decedentium clericorum occasione ecclesie acquisita occupare aut detinere presumat, sed ad utilitatem ipsius ecclesie conseruentur.</p>
                    <p>Ad hec iubemus ut rectores et beneficiati in edifitiis et reparacionibus ecclesiarum et domorum, in libris quoque et ornamentis et aliis ad diuinum cultum neccessariis, iuxta facultates ipsarum ecclesiarum studeant, cum opus fuerit, taliter se habere quod eorum exemplo parochiani et alii ad hoc merito inuitentur, precipue cum ipsi de iure ad talia possint cogi.</p>
                    <p>Statuimus et precipimus omnibus rectoribus ecclesiarum parochialium nostre ciuitatis et diocesis, clericis eciam ibidem sacerdotales prebendas habentibus, ut in suis ecclesiis infra mensem a die recitacionis presentis constitucionis computandum residenciam faciant personalem.</p>
                    <p>Alioquin ab ipsis ecclesiis et prebendis nouerint se presentis constitucionis auctoritate suspensos et deinde priuandos, nisi de nostra abfuerint licencia speciali.</p>
                    <p>Porro qui de cetero talem obtinuerit ecclesiam uel prebendam, non per uicarium, sed per ipsum illi deseruiat in ordine, quem ipsius ecclesie uel benefitii cura requirit.</p>
                    <p>Alioquin si ab ea uoluntarie per continuum mensem abfuerit, illa se sciat auctoritate huius constitucionis priuatum, libere alii conferenda qui uelit et ualeat quod dictum est adimplere, nisi rectori uel sacerdoti predicto super residencia huiusmodi graciam ad tempus prolixius ex causa duxerimus faciendam.</p>
                    <p>Reliqui porro canonici uel clerici presentes et futuri in ecclesiis collegiatis uel non, que uidelicet parochiam habent uel populum, beneficia assecuti, per se ipsos uel per uicarios idoneos deseruiant in eisdem.</p>
                    <p>Alioquin a benefitiis huiusmodi sciant se quam diu alterum horum non fecerint, presentis constitucionis auctoritate suspensos, eorumque prouentus assignandos personis idoneis dictarum ecclesiarum obsequiis deputandis, nisi forte absenciam talium, sedis apostolice uel legatorum ipsius aut nostra indulgencia, statutum canonicum ecclesie, benefitii tenuitas aut alia in iure expressa uel a nobis approbata causa racionabilis excusaret.</p>
                    <p>Interdicimus ut nullus ecclesiam affictet uel ad firmam concedat absque nostra licencia speciali.</p>
                    <p>Sed et si quis ex aliqua racionabili causa acensandi seu ad firmam dandi licenciam obtinuerit a nobis, non tamen alicui laico presertim offitium aliquod in quacunque seculari curia gerenti acensare seu ad firmam dare presumat.</p>
                    <p>Alioquin contractum ipsum nullas uires habere decernimus et ipsum ad firmam dantem a beneficio illo suspendimus.</p>
                    <p>Contractus uero ad firmam dacionis iam habitos seu celebratos reuocamus et omnino uacuamus.</p>
                    <p>Districte precipimus omnibus rectoribus, archipresbiteris, curatis et aliis, ne propter debitum proprium uel ecclesie sue propria auctoritate denegare presumant quibuscunque personis ingressum ecclesie aut aliqua ecclesiastica sacramenta.</p>
                </div>
                <div>
                    <head>Capitulum C1</head>
                    <p>De ultima uoluntate manifestanda episcopo uel eius uicario.</p>
                    <p>Statuimus ut quandocunque aliquam personam in parochia cuiuscunque sacerdotis testamentum uel quamlibet ultimam uoluntatem ordinare uel disponere contigerit, post mortem testatoris, per eiusdem parochie rectorem moneantur heredes, uel heres uel ipsius ultime uoluntatis executor seu executores, uel ille seu illi penes quem uel quos scriptura huius ultime uoluntatis fuerit, quod ipsam infra .XL. dies a tempore obitus testatoris computandos, nobis uel uicario nostro apertam uel aperiendam exhibeant, ne elemosine seu legata ad pias causas remaneant insoluta, et ut pia ultima testatoris uoluntas debitum sorciatur effectum.</p>
                    <p>Quod si infra premissos .XL. dies exhibita non fuerit, infra .XX. dies post dictos .XL. inmediate subsequentes, id nobis uel uicario nostro notificet ipse rector, ut eadem defuncti deposicio modo debito requiratur et detemptores ipsi tanquam eiusdem scripture uel disposicionis subtractores, si neccessarie fuerit, pena debita puniantur.</p>
                </div>
                <div>
                    <head>Capitulum C2</head>
                    <p>Quod testator aduocet capellanum suum.</p>
                    <p>Quia nichil est quod magis debeatur hominibus, quam ut eorum suppreme pie uoluntatis elogia impleantur, statuimus et ordinamus ut quicunque de bonis suis testari atque de anima sua disponere uoluerit, rectorem suum seu capellanum curatum, qui eius noscere debet conscienciam et condiccionem, et a quo ecclesiastica sacramenta uiuens recepit, aduocet, per quem iuuari salubrius et dirigi poterit in hiis que ad salutem anime sue pertinent peragendis.</p>
                </div>
                <div>
                    <head>Capitulum C3</head>
                    <p>Quedam circa pias causas et executores ultime uoluntatis.</p>
                    <p>Precipimus quoque in uirtute sancte obedientie uni uersis rectoribus ecclesiarum et curatis, ut annis singulis in tribus diebus dominicis post reditum suum continuis de nostra synodo, publice intra missarum sollempnia moneant generaliter omnes et singulos executores testamentorum et quarunlibet ultimarum uoluntatum et disposicionum, et eciam quoslibet heredes et successores, et generaliter quascunque personas, qui seu que tenebuntur aliqua dare, soluere, uel facere ad pias causas seu quoslibet usus pios, iuxta defunctorum disposiciones, ut illa, infra anni spatium a testatoris obitu computandum, dare, soluere et facere debeant, nisi quod agendum est prolixius tempus neccessario de sui natura uel de testatoris disposicione exposcat.</p>
                    <p>Hec autem locum habere intelligimus in casibus post presentis constitucionis edicionem futuris; in preteritis uero annum ipsum a recitacione presentis constitucionis decernimus computandum.</p>
                    <p>Alioquin qui infra premissum tempus hec adimplere neglexerint, excomunicacionis sentenciam merito poterit formidare.</p>
                    <p>Eisdem quoque rectoribus et capellanis sub pena suspensionis ab officio precipiendo mandamus, ut infra .XX. dies post lapsum anni premissi nobis uel uicario nostro fideliter denunciare procurent personas, quas nouerint in parochiis suis que premissa sunt infra premissum tempus non adimplere, ut uel per nos ad hec per excogitata remedia urgeantur, uel per nos ipsos, prout iura suadent, decedentium uoluntates execucioni debite demandentur.</p>
                    <p>Ad hec precipimus rectoribus et capellanis, ut moneant notarios, in suis parochiis commorantes, quod legata ad pias causas reddant eis scripta et ea, ne remaneant insoluta, uicario nostro insinuare festinent.</p>
                    <p>Tabelliones autem, qui testamenta defunctorum publicare et complere quantum ad relicta ad pias causas post competentem monicionem distulerint, excomunicacioni subdantur.</p>
                    <p>Precipimus quoque, scilicet, ut testamentorum seu quarunlibet ultimarum uoluntatum executores titulo empcionis et quouis alio nichil omnino propria auctoritate de bonis acquirant uel retineant testatoris, nisi forte ab illo legatum sibi expresse fuerit uel concessum.</p>
                    <p>Qui uero contra fecerint, quod acceperint uel retinuerint reddant et precium amittant, si ex causa empcionis se dixerint retinere.</p>
                </div>
                <div>
                    <head>Capitulum C4</head>
                    <p>Qualiter clerici ualeant testari ecclesiarum.</p>
                    <p>Permittimus de gracia speciali quod clerici beneficiati de nostra ciuitate et diocesi, solutis omnibus ecclesiarum et beneficiorum suorum debitis, disponere possint libere et testari, dum mentis sue compotes existant, de bonis mobilibus et se mouentibus obtentu ecclesiarum et beneficiorum suorum acquisitis, ita dumtaxat quod ecclesias suas, beneficia et domos utensilibus et animalibus, que agriculture ipsius ecclesie prius deputata sunt, nequaquam spolient, sed illa et insuper sufficiencia uictualia et sumptus neccessarios usque ad nouos fructus colligendos pro futuri successoris et seruitorum ecclesie ministrorum congrua subministracione seruent.</p>
                    <p>Hec autem disponendi et testandi graciam extendi nolumus ad eos, qui minus legauerint pro ornamentis et utilitatibus ecclesiarum suarum, quam legauerint uel mortis causa uel quolibet alio modo in ultima uoluntate dederint seu relinquerint alicui alii persone, ecclesie, collegio uel uniuersitati, excepta sola Nouariensi ecclesia; nec eciam ad eos qui alibi quam in suis ecclesiis uel in maiori Nouariensi ecclesia, uel in sepulcro parentum suorum elegerint sepeliri nec eciam ad donatos religionis seu ordinis cuiuscunque.</p>
                    <p>Executoribus autem testamentorum seu ultimarum uoluntatum predictorum beneficiatorum inhibemus expresse, ne ad execucionem aliquam, nisi in apprehendendo et conseruando testatoris bona et in expensis funerariis faciendis, procedere aliquo modo attemptent, priusquam disposicionem seu testamentum huiusmodi nobis ostenderint, ut sic uidere possimus utrum in ordinacione rerum et anime Deum pre oculis habuerint testatores.</p>
                    <p>Alioquin eos excomunicacionis sententie decernimus subiacere et insuper quod per eos fieret carere decernimus robore firmitatis.</p>
                    <p>Res autem immobiles et facultates clericorum ab intestato decedentium intuitu ecclesiarum post diem ordinacionis sue acquisitas, ad ecclesiam, ad quam intitulati fuerint seu cui deseruierint, decernimus pertinere, quare nullus heres eis proximior esse debet quam ecclesia, que ipsos Domino sociauit.</p>
                </div>
                <div>
                    <head>Capitulum C5</head>
                    <p>De sortilegiis.</p>
                    <p>Diuinaciones, sortilegia, fascinaciones, auguria et alia quelibet similia supersticiosa remedia, siue in precantacionibus et coniuracionibus, siue in notis, quas breuia seu incantaciones uocant, eciam in quibuscunque rebus suspendendis uel ligandis consistant, tanquam dampnata ab omnibus Christi fidelibus nostre ciuitatis et diocesis obseruari ac fieri eisque fidem adhiberi penitus prohibemus.</p>
                    <p>Quicunque autem post generales prohibiciones, quas in missarum sollenniis diebus dominicis per sacerdotes fieri precipimus, contra premissa fecerit, ingressus ei ecclesie et ecclesiastica sacramenta interdicantur omnino et, si neccessarie fuerit, excomunicacionis uinculo innodetur aliisque iuris remediis arceatur.</p>
                </div>
                <div>
                    <head>Capitulum C6</head>
                    <p>De questoribus.</p>
                    <p>Quia plurimi se esse questores hospitalium, ecclesiarum, locorum religiosorum et piorum falso mentientes falsas litteras portant, aliqui eciam adulterina signa sibi imponunt, nonnulli quoque sanctuaria se defferre pretendentes abusiones multas in religionum et ecclesiarum ac locorum, quorum nomine questus exercent, infamiam et scandalum populorum, idcirco uolentes circa hec remedium, quale possumus, adhibere, uobis omnibus et singulis rectoribus et curatis in uirtute sancte obedientie precipimus, ut de cetero nullum questorem in uestris ecclesiis sine nostris litteris admittatis, nec eciam cum litteris nostris eos sanctuariis seu reliquiis uti sinatis, nisi idipsum specialiter nostre littere continerent, nec tunc ultra id quod littere ipse continebunt, in plebis decepcione aliqua dicere eos permittatis.</p>
                    <p>Remissiones quoque seu indulgencias per alios quam per dominum papam siue apostolice sedis legatos uel per dominum Mediolanensem archiepiscopum seu per nos concessas recitari nullatenus permittatis.</p>
                    <p>Ab eisdem autem questoribus occasione faciendi questum nichil omnino exigere aut ex pacto oblatum recipere presumatis.</p>
                    <p>Qui uero cum falsis litteris inuenti fuerint uel suspectis capti ad nos ducantur.</p>
                    <p>Precipimus quod nullus archipresbiter uel quiuis alius absoluere presumat, preter quam in mortis articulo, quoslibet transgressores nostrarum constitucionum ab aliqua excomunicacionis, suspensionis, uel interdicti sentencia, absque nostra licencia speciali.</p>
                    <p>Nos enim absolucionem talium decernimus esse nullam.</p>
                    <p>Districte inhibemus, ne aliquis sacerdos, non habens parochiam siue animarum curam, matrimonia celebret, corpora defunctorum sepeliat et baptizet, confessionem audiat, eucharistiam aut alia ecclesiastica sacramenta populo ministret sine nostra aut illius, cui animarum cura in loco commissa est in casibus, in quibus ei committere liceret, licencia speciali, cum constet absoluciones et remissiones ab eo, absque licencia huiusmodi tanquam suo iudice factas, nisi dumtaxat in casu neccessitatis, nullius fore momenti.</p>
                </div>
                <div>
                    <head>Capitulum C7</head>
                    <p>De capellaniis quas clerici a fidelibus recipiunt.</p>
                    <p>Sub pena suspensionis a beneficio, quam contra facientes incurrere uolumus ipso facto, precipimus, ut clerici, qui capellanias a fidelibus per nostram ciuitatem uel diocesim pro tempore ordinatas in posterum recipient, infra duos menses a recepcione ipsius computandos, se personaliter coram nobis debeant presentare, ut uidere possimus an honesta sit eorum uocacio et utrum digni sint ad talia euocari et ut a nobis licenciam et auctoritatem recipiant celebrandi et orandi pro animabus eorum, qui capellanias huiusmodi ordinarunt.</p>
                    <p>Qui uero hactenus receperunt, infra duorum mensium spatium a publicacione presentis constitucionis id ipsum facere teneantur.</p>
                    <p>Ad hec unusquisque rector et curatus teneatur in nostra synodo notificare nobis capellanias huiusmodi, quas in sua parochia uacare contigerit anno illo et eas eciam quas inibi de nouo relinqui uel ordinari continget.</p>
                    <p>Et insuper illas quas seu quarum bona heredes aut alii quilibet sibi retinent, nec illas ordinant iuxta constituentium uoluntatem, ut uel per nos uel per curiam nostram ad subtractorum restitucionem et ad uoluntatis eiusdem execucionem per censuram ecclesiasticam compellantur et, si neccessarie fuerit, uelut ingrati et sacrilegi puniantur.</p>
                    <p>Districte precipimus omnibus sacerdotibus cuiuscunque condicionis existant, ne res alienas seu dampna data seu male ablata uel subtracta sibi, ut aliis restituant et emendent in penitencia assignata restituere seu emendare differant, uel sibi uel suis retinere presumant.</p>
                    <p>Sed, mora et fraudibus cessantibus, illis integraliter restituant, quibus est restitucio facienda.</p>
                    <p>Alioquin quod receperunt, cum uerecundia publice restituere et tantundem de suo pauperibus errogare cogentur.</p>
                    <p>Nullus quoque ab infirmis donaciones bonorum suorum recipiat, prout inter instrucciones, ubi de penitencia agitur, est premissum.</p>
                    <p>Ceterum de usurarum, subtractorum et aliter male ablatorum ab incertis personis extortorum, que sunt in usus pauperum christianorum secundum prouidenciam diocesani episcopi conuertenda, restitucione, dispensacione uel disposicione qualibet nullus sacerdotum, nullus executorum se ullatenus intromittat absque nostro conscilio et assensu.</p>
                    <p>Alioquin et quod soluerit et alterum tantum reddat pauperibus errogandum.</p>
                    <p>Uniuersis personis nostri episcopatus districtius interdicimus, ne ecclesias nostre diocesis, ad ordinacionem nostram spectantes, absque nostro assensu intrare audiant aut detinere uel nobis dimittere inconsultis; secus facientes excomunicacionis uinculo innodamus.</p>
                    <p>Sed nec in ecclesiis, si que sunt que ad aliorum quorunuis ordinacionem siue ex priuilegio siue ex consuetudine pertinent, quibus scilicet cura inminet animarum, instituti absque nostre concessionis auctoritate ministrent, aut earum corporali possessione utantur.</p>
                    <p>Alioquin ab eis se nouerint presentis constitucionis auctoritate suspensos et illis, si taliter eis trium mensium spacio detinuerint, sine spe restitucionis priuatos.</p>
                    <p>Nullus quoque uicariam alicuius ecclesie curate in diocesi nostra a quocunque recipere uel tenere presumat, nisi a nobis illius ecclesie curam receperit animarum.</p>
                    <p>Nullus insuper rector alicuius ecclesie, siue sit regularis siue secularis, in ecclesia sua capellanum aliquem ponat ad curam animarum ibi exercendam sine nostro conscilio et assensu.</p>
                    <p>In ecclesiis uero parochialibus, in quibus monachi habitant, populus per monachos non regatur, nec animarum cura exerceatur per eos.</p>
                    <p>Nulli eciam religiosi ecclesiis, capellaniis seu benefitiis nostre diocesis nouos census imponant, nec ueteres augeant, nec prouentus uel partem prouentuum, uel bona seu iura alicuius ecclesie, capellanie seu benefitii suis uel suorum prioratuum seu monasteriorum uel membrorum illorum usibus applicare, nec illas in prandiis, procuracionibus seu albergis et similibus grauare presumant.</p>
                    <p>Nec quaslibet porciones seu prouisiones solitas seu antiquas, quibuscunque sacerdotibus uel clericis debitas, quomodolibet diminuant seu defraudent.</p>
                    <p>Sed nec ecclesias, capellanias, prouentum seu beneficia clericis secularibus quomodocunque assignari solita, cum uacauerint, propriis suis usibus quomodolibet applicare, uel eciam quibuscunque personis religiosis conferre presumant.</p>
                    <p>Decedentibus insuper seu cedentibus capellanis, rectoribus, uicariis seu quibuslibet beneficiatis, quorum presentacio ad eos pertinere dinoscitur, bona illorum mobilia uel inmobilia seu se mouencia nullatenus occupare seu de illis disponere uel se intromittere quoquo modo presumant, quoniam illa ad decedentium ipsorum capellanias, ecclesias uel titulos seu eorum successores pertinere noscuntur.</p>
                    <p>Si qui uero hactenus contra premissa fecerint uel in posterum forsitan facient, nisi talia infra spatium duorum mensium legittime requisiti reuocauerint seu restituerint cum effectu, quod egerint irritum habeatur.</p>
                    <p>Et insuper tam ipsi quam qui scienter talia ab eis receperint, nisi infra spatium duorum mensium premissum totaliter sic recepta dimiserint, excomunicacionis sententie se nouerint subiacere.</p>
                </div>
                <div>
                    <head>Capitulum C8</head>
                    <p>De pena recipientium aliquem in canonicum, nulla uacante prebenda.</p>
                    <p>Olim felicis recordacionis Alexander papa .IIII. prelatis, capitulis et ceteris ecclesiarum collegiis, in quibus certus est prebendarum uel beneficiorum numerus institutus, curauit constitucione super hoc edita inhibere, ne aliquem, nullis in eorum ecclesiis prebendis uacantibus, motu proprio reciperent in canonicum ed in fratrem.</p>
                    <p>Nos autem huiusmodi apostolice prouidentie interdictum per quod ecclesiarum dispendiis obuiatur et earum personis quies et tranquillitas procuratur, cupientes artius in ecclesiis nostris seruari, recepciones contra illud in nostra ciuitate et diocesi, absque nostra uel successorum nostrorum permissione, de cetero attemptandas, irritas decernimus et inanes ac recipientes ad prouisionem taliter receptorum aliquatenus non teneri, ipsos nichilominus tam recipientes quam receptos excomunicacionis uinculo innodantes.</p>
                </div>
                <div>
                    <head>Capitulum C9</head>
                    <p>De quibusdam quibus cura interdicitur animarum.</p>
                    <p>Nullus presbiter donatus cuiuscunque religionis seu qui professionem seu obedienciam fecerit regularem, siue iam habitum religionis ipsius susceperit, siue nondum susceperit, curam animarum in diocesi nostra sine licencia nostra recipere uel exercere uel habitam retinere presumat.</p>
                    <p>Sed et si aliquis curatus seu a nobis beneficiatus nostre diocesis efficiatur donatus uel conuersus cuiuscunque religionis, curam seu benefitium huiusmodi infra trium mensium spatium a tempore conuersionis seu donacionis huiusmodi dimittere teneatur.</p>
                    <p>Alioquin contra facientes excomunicacionis uinculo innodamus et insuper curas, quas tenuerunt, uacare decernimus ipso facto.</p>
                </div>
                <div>
                    <head>Capitulum D</head>
                    <p>Caput quartum [6].</p>
                    <p>De diuinis offitiis et aliis ad ea pertinentibus.</p>
                    <p>Monemus atque precipimus ut beati Gaudentii gloriosi huius ciuitatis ac nostri patris et patroni festum de ianuario per omnes ciuitatis et diocesis nostre ecclesias deuote ac sollenniter sub duplici officio celebretur, omnisque tam clerus quam populus illud ubique sollenniter ueneretur et cottidie de ipso sancto in uespertinis offitiis et laudibus matutinis per antiphonam, V. et oracionem competentem commemoracio fiat, preter quam in aduentu Domini et a dominica de passione usque ad octauam pentecostes et in festiuitatibus sancte crucis et angelorum et festis duplicibus et eorum octauis.</p>
                    <p>Eadem quoque fiant in singulis ecclesiis et parochiis de sancto proprio cuiuslibet ecclesie.</p>
                    <p>Similique modo festa sanctorum Agabii huius ciuitatis episcopi et confessoris et Laurentii martiris Nouariensis in ciuitate ipsa, in qua eorum corpora requiescunt, ab omnibus anniuersariam eciam diem dedicacionis cuiusque ecclesie a clero et populo suo celebrari et feriari mandamus.</p>
                    <p>Ad missam quoque dominice uel ferie, quociens comode fieri poterit, dicatur secundo uel tercio loco pro nobis oracio: Omnipotens sempiterne Deus, miserere famulo tuo N. pontifici nostro, etc. cum secretella sua et postcomunio.</p>
                    <p>Prohibemus ne pueri cum uino calicem et hostiam preparent sacerdoti celebrare uolenti, sed uel ipse sacerdos uel alius adultus et discretus hoc agat.</p>
                    <p>Ipse tamen sacerdos semper aquam in calicem mittat.</p>
                    <p>Sed nec aliquis discalciatus aut in patitis siue zocholis maxime ligneis sacerdoti celebranti ministret, nec filius illegittimus patri.</p>
                    <p>Precipimus ut rectores et curati, statim audita morte alicuius sui parochiani seu parochiane, absoluant animam illius cum psalmo De profundis et Kyrie eleison et Pater noster, V. A porta inferi, etc. et oracione Inclina, Domine, aurem tuam, uel alia competenti.</p>
                    <p>In ecclesia consecrata sanguinis uel seminis effusione aut incendio uel uiolencia polluta, priusquam per nos fuerit reconciliata, artius prohibemus diuina officia celebrari.</p>
                    <p>Sed si in cimiterio consecrato hec contigerint, uel si excomunicatus uel infidelis ibi sepultus sit, tunc ante reconciliacionem per nos factam, nec in ecclesia celebretur, nec in cimiterio sepeliatur: cum enim ecclesie et cimiterii una et eadem consecracio esse noscatur, uno uiolato, aliud merito uiolatum esse censetur.</p>
                </div>
                <div>
                    <head>Capitulum E</head>
                    <p>Caput quintum [7].</p>
                    <p>De penitencia, matrimonio, ordine, crismate et aliis sacris rebus.</p>
                </div>
                <div>
                    <head>Capitulum E1</head>
                    <p>De penitencia.</p>
                    <p>Omnes abbates, prepositi, archipresbiteri et ceteri inferiores prelati, canonici eciam nostri et omnes sacerdotes, archipresbiteros uel prelatos alios proprios non habentes, nobis confiteantur uel a nobis obtineant confessores.</p>
                    <p>Nullus sacerdos, cui a nobis</p>
                    <p>animarum cura commissa non fuerit, parochianum alterius ad confessionem admittat, absque nostra licencia et assensu, nisi forte parochiali sacerdote in egritudine constituto, uel nisi tanta fuerit populi multitudo, quod ad confessiones audiendas parochialis sacerdos sufficere non possit; in quibus casibus concedimus quod hec possit de parochialis licencia sacerdotis, et eciam in grauis articulo neccessitatis.</p>
                    <p>Ad hec, iuxta generalis statuta concilii, omnis utriusque sexus fidelis, postquam ad annos discrecionis peruenerit, omnia solus sua peccata saltem semel in anno confiteatur fideliter proprio sacerdoti et iniunctam sibi penitenciam pro uiribus studeat adimplere, suscipiens ad minus reuerenter in pasca eucharistie sacramentum, nisi forte de proprii sacerdotis conscilio ob aliquam racionabilem causam ad tempus ab eius percepcione duxerit abstinendum.</p>
                    <p>Alioquin et uiuens ab ingressu ecclesie arceatur, et moriens christiana careat sepultura.</p>
                    <p>Si quis autem alieno sacerdoti uoluerit iusta de causa confiteri peccata, licenciam prius postulet, ut obtineat a proprio sacerdote, cum aliter ipse illum non possit soluere uel ligare.</p>
                    <p>Adicimus quod in die pascatis non comunicantibus de corpore Domini hostia de cetero pro comunione non detur, sed panis benedicti bucella, et ut sacerdos defuncti corpus contra huiusmodi interdictum concilii tradens ecclesiastice sepulture et quilibet clericus, qui eidem sepulture presumpserit interesse, a beneficio suo sit eo ipso suspensus et cimiterium, in quo contigerit corpus huius sepeliri, subiaceat interdicto.</p>
                    <p>Eedem quoque pene locum habeant in omni casu, in quo est per nostras superius scriptas moniciones sepultura ecclesiastica denegata.</p>
                    <p>Ut circa maiora propter maius quod in eis inminet periculum cautius procedatur, interdicimus et in uirtute sancte obedientie precipimus omnibus sacerdotibus tam secularibus quam regularibus per nostram ciuitatem et diocesim constitutis, ne se de absolucione aliqua in casibus nostre prouidentie reseruatis quomodolibet intromittant, sed illos ad nos remittant, qui sunt hii:</p>
                </div>
                <div>
                    <head>Capitulum E1i</head>
                    <p>Causus qui ad episcopum remittuntur.</p>
                    <p>Mittantur quidem ad nos: in primis confessus se credidisse hereticam prauitatem, uel hereticis fauisse aut participasse.</p>
                    <p>Item rebaptizatus, reordinatus et reconfirmatus.</p>
                    <p>Item sodomiticum crimen committens et cum brutis comiscens.</p>
                    <p>Item incestum committens in tercio uel proximiori consanguinitatis uel affinitatis gradu.</p>
                    <p>Item uir cognoscens consanguineam uxoris siue sponse sue, et mulier cognita a consanguineo uiri proprii ante matrimonium uel post.</p>
                    <p>Item contrahens de facto matrimonium cum alia, propria uxore uiuente, et religionem intrans et sanctum ordinem suscipiens, inuita uxore sua, post carnalem copulam subsecutam.</p>
                    <p>Item contrahens matrimonium cum ea quam poluit per adulterium et e conuerso.</p>
                    <p>Item contrahens matrimonium post sponsalia cum aliis sub iuramenti interposicione contracta, sponsalibus per ecclesiam non dissolutis.</p>
                    <p>Item uir qui in mortem coniugis, et uxor que in mortem uiri effectualiter machinantur.</p>
                    <p>Item mulier concipiens filium ab alio quam a marito proprio, quem maritus suum esse credens pro filio habet et nutrit.</p>
                    <p>Item mulier, cuius uir diu abfuit, priusquam de illius morte certitudo haberetur, matrimonium cum alio contrahens.</p>
                    <p>Item eciam e conuerso.</p>
                    <p>Item scienter baptizans proprium uel eciam uxoris ex alio uiro filium et e conuerso, preter quam in neccessitatis articulo et in alterius, qui baptizare posset, deffectu et similiter huius filium in cathecismo uel confirmacione tenens.</p>
                    <p>Item scienter coiens cum moniali consecrata uel non, uirgine uel non uirgine.</p>
                    <p>Item et cum iudea, saracena uel pagana, et e conuerso.</p>
                    <p>Item deflorator uirginis vi oppresse uel rapte.</p>
                    <p>Item opprimens siue perimens prolem propriam studiose uel negligenter ante partum uel post.</p>
                    <p>Item procurans in se uel in alio sterilitatem quomodolibet uel abortum.</p>
                    <p>Item homicidium facto, precepto, conscilio, consensu, exhortacione uel alio quouis modo committens.</p>
                    <p>Item uotorum commutacionem postulantes et eorum transgressores ac post uotum castitatis matrimonium contrahentes.</p>
                    <p>Item hii quibus pro quocunque crimine est sollennis penitencia indicenda.</p>
                    <p>Item simoniacus quocunque genere simonie, preter quam mentalis.</p>
                    <p>Item ementes quascunque decimas et uendentes, et eas aut eciam ecclesias uel ecclesiastica beneficia quomodocunque illicite detinentes.</p>
                    <p>Item usurarum, rapinarum, subtractorum et alias male ablatorum seu illicite quesitorum restitucioni obnoxii.</p>
                    <p>Item incendiarii et nocturni depopulatores agrorum et famosi latrones, qui in itineribus publicis inscidiantur et spoliant.</p>
                    <p>Item ecclesiam, maxime consecratam, sanguinis uel seminis effusione poluens, et in ea sacrilegium uel rapinam committens, et quilibet ecclesie uel cimiterii et inmunitatis uel libertatis ecclesiastice uiolator.</p>
                    <p>Item excomunicatus a canone in eo casu in quo absoluere, et irregularis in casu in quo dispensare potest episcopus.</p>
                    <p>Item tonsoratus uel ordinatus per alium quam per episcopum proprium absque eius licencia.</p>
                    <p>Item promotus per saltum, aliquo ordine pretermisso, uel eciam contra prohibicionem superioris furtiue.</p>
                    <p>Item excomunicatus, suspensus uel interdictus missam scienter celebrans, uel offitium suum sollenniter sicut prius agens, et qui excomunicatus uel interdictus ordinem suscepit uel benefitium.</p>
                    <p>Item sacerdos peccatum in penitenciali iudicio sibi detectum reuelans.</p>
                    <p>Item celebrans scienter in ecclesia uel parochia interdicta uel in altari non consecrato uel sine sacris indumentis aut eciam non ieiunus.</p>
                    <p>Item non ordinatus in presbiterum missam celebrans, et non ordinatus in diaconem sollenniter et publice in ecclesia euuangelium legens, et non ordinatus in subdiaconem sollenniter cum indumentis subdiaconi epistolam in missarum sollenniis legens.</p>
                    <p>Item sacerdos coiens cum ea quam baptizauit, uel cuius confessionem audiuit, et quilibet alius carnaliter peccans cum ea, que sibi est qualibet spirituali affinitate coniuncta.</p>
                    <p>Item sacerdotes et ministri, quorum culpa uel negligencia aliquid inhonestum circa sacramentum altaris euenit.</p>
                    <p>Item sacerdotes et clerici notorii fornicatores siue publici concubinarii.</p>
                    <p>Item clericus iurans tactis sacrosanctis euuangeliis et periurans.</p>
                    <p>Item quotiens dubitatur de iuramento, utrum sit seruandum necne.</p>
                    <p>Item clericus et laicus scienter corpus excomunicati in cimiterio sepeliens a, uel eciam non excomunicati tempore interdicti.</p>
                    <p>Item abutens quomodolibet hostia, crismate uel alia re sacra.</p>
                    <p>Item sacrilegi, diuini, malefici, incantatores, augures, auruspices et demones inuocantes, ac cetera huiusmodi diabolica facientes.</p>
                    <p>Item falsarii litterarum apostolicarum siue episcopalium ac uicariorum nostrorum uel instrumentorum eciam publicorum.</p>
                    <p>Item noua uectigalia seu pedagia instituentes et ea uendentes, ementes, locantes, conducentes et quomodolibet exigentes.</p>
                    <p>Item blasphemus, Deum scilicet publice uel matrem uel sanctos eius blasphemans.</p>
                    <p>Item filius et filia patri uel matri enormes irrogans iniurias corporales.</p>
                    <p>Item excomunicati, suspensi uel interdicti ob transgressionem constitucionum nostrarum.</p>
                    <p>Generaliter eciam ad nos mitti uolumus peccatores pro quolibet enormi crimine parochiam totam scandalizantem, et ubicunque difficultas uel ambiguitas inciderit, siue propter impericiam confessoris, siue propter casus cuiuslibet nouitatem, ut hec per nos, si fieri poterit, expediantur.</p>
                    <p>Alioquin ad sedem apostolicam transmittantur.</p>
                    <p>Inferiores autem mutandi uel mitigandi seu interpretandi iniunctas a nobis penitencias facultatem sibi nouerint interdictam.</p>
                    <p>Ceterum, si committens aliquod de premissis, a confessore monitus et inductus, nullactenus ad nos pro penitencia uenire uoluerit, si fuerit peccatum eius occultum, quam citius comode poterit, conscilium nostrum super eo confessor exposcat; si uero manifestum, ad nos precise uenire cogatur, nisi esset in mortis articulo constitutus, uel foret adeo senex uel alio morbo perpetuo impeditus, quod ad nos uenire non posset.</p>
                    <p>In quo nichilominus casu proximo scilicet requirat conscilium nostrum confessor.</p>
                    <p>Presens autem constitucio, ut panis cotidianus, nunquam de manu uel oculis sacerdotum discedat.</p>
                </div>
                <div>
                    <head>Capitulum E2</head>
                    <p>De matrimoniis.</p>
                    <p>Inhibemus rectoribus et sacerdotibus uniuersis, ne matrimonia inter aliquos, qui non sint etatis nubilis, siue ambo siue alter deficiat in etate, uel eciam ubi dubitatur utrum matrimonium teneat an non, uel si de hoc lis mota fuerit, in ecclesia benedicere uel sollempnizare presumant sine nostra aut uicarii nostri licencia speciali.</p>
                </div>
                <div>
                    <head>Capitulum E2i</head>
                    <p>De desponsacione clandestina.</p>
                    <p>Clandestina coniugia generale concilium prohibens statuit ut, cum matrimonia fuerint contrahenda, in ecclesiis per presbiteros publice proponatur, competenti termino prefinito, ut infra eum qui uoluerit et ualuerit legittimum impedimentum opponat.</p>
                    <p>Et ipsi presbiteri nichilominus inuestigent utrum aliquod impedimentum obsistat et, si apparuerit probabilis coniectura contra coniugalem copulam contrahendam, contractus interdicatur expresse, donec quid fieri debeat super eo manifestis constiterit documentis.</p>
                    <p>Et ut si quis huiusmodi clandestina uel interdicta coniugia inire presumpserit in gradu prohibito eciam ignoranter, si eciam ambo parentes impedimentum scientes legittimum preter comune interdictum eciam in conspectu ecclesie contrahere presumpserint, soboles de tali coniunccione suscepta prorsus illegittima censeatur.</p>
                    <p>Et parochialis sacerdos qui tales coniuncciones prohibere contempserit aut quilibet eciam regularis qui eis presumpserit interesse, per triennium ab officio suspendatur, grauius, si culpe qualitas postulauerit, puniendus, et hiis qui taliter presumpserint copulari, eciam in gradu concesso, condigna penitencia iniungatur.</p>
                    <p>Hoc autem prouidentie statutum et si foret ubique seruandum, in Oxola tamen, ubi olim extitit obseruatum et tandem per miseriam sacerdotum perniciose negletum, cum ibi frequentius in coniugiis illicitis contrahendis peccetur, uolumus illud per omnia sub precepti districcione seruari.</p>
                    <p>Eos qui deinceps in Oxola matrimonia seu coniugia licita uel illicita non adhibita sollennitate denunciacionis predicte aut aliter contra concilii predicti formam contraxerint, eos eciam qui hiis contractibus interfuerint, excomunicacionis uinculo innodantes.</p>
                    <p>Parochiales eciam sacerdotes illarum partium, qui tales coniuncciones prohibere contempserint, uel eas, pretermissa sollennitate predicta, publicare, sollennizare, benedicere, uel aliter approbare presumpserint, a suis benefitiis per triennium continuum suspendentes.</p>
                    <p>Uerum, si clandestine contrahentes talia matrimonia postea in fatie ecclesie publicare uoluerint, ab ecclesia recipienda erunt et approbanda tanquam a principio in ecclesie conspectu contracta, nisi uel consanguinitas uel aliud legittimum impedimentum appareat, ita uidelicet quod publice coram sacerdote et aliis pluribus personis confiteantur se matrimonium contraxisse, uel de nouo matrimonium in ecclesia contrahant de presenti, eisque, si postulauerint, detur benediccio nupcialis, iniuncta tamen eis prius per sacerdotem penitencia competenti pro eo quod clandestine contraxerunt.</p>
                    <p>Nullus autem sacerdos ignotas personas de remotis partibus uenientes matrimonialiter copulare presumat, siue ambe ignote fuerint, siue altera illarum tantum, nec tale matrimonium in ecclesia denuntiet absque nostra uel uicarii nostri licencia speciali.</p>
                    <p>Sed nec sacerdotum aliquis parochianum alienum ad matrimonium contrahendum recipiat, ignorante proprio sacerdote.</p>
                </div>
                <div>
                    <head>Capitulum E2ii</head>
                    <p>Quod nullus cognoscat de causa matrimoniali sine licencia episcopi uel eius uicarii.</p>
                    <p>Cum iuxta canonicas sancciones matrimoniales cause non sint tractande per quoslibet, sed per iudices discretos, qui potestatem habeant iudicandi et statuta canonum non ignorent, sub excomunicacionis pena, quam contrarium facientes ipso facto incurrant, inhibemus districtius ne de causis huiusmodi subditorum nostrorum aliquis, absque nostra uel uicarii aut superioris nostri delegacione, cognoscat seu cognoscendo iudicialiter se quomodolibet intromittat.</p>
                </div>
                <div>
                    <head>Capitulum E3</head>
                    <p>De ordine.</p>
                </div>
                <div>
                    <head>Capitulum E3i</head>
                    <p>De simonia que committitur circa beneficia, ordines et iusticiam faciendam.</p>
                    <p>Statuimus atque precipimus ut pro benefitiis ecclesiasticis, seu ordinibus obtinendis, uel pro iusticia reddenda aliquid ex pacto non detur.</p>
                    <p>Alioquin dans seu soluens quod dederit et tantundem de suo proprio perdat; recipiens uero illud quod recepit et tantundem nomine pene fisco camere nostre infra mensem a die solucionis et recepcionis soluere teneatur.</p>
                    <p>Alioquin presentis constitucionis auctoritate excomunicacionis sentenciam se nouerint incursuros.</p>
                    <p>Ad hec iuxta Alexandri pape canonicam sanccionem, nemo presbiterorum exennium uel emolumentum quodlibet temporale, imo spirituale detrimentum, a quocunque publice peccante accipiat, ut nobis uel ministris nostris peccatum illius celet, nec pro respectu cuiusque persone consanguinitatis aut familiaritatis alienis comunicans peccatis, hoc nobis innotescere detractet, nec quenquam non penitentem uel minus digne penitentem, gracia uel fauore ad reconciliacionem adducat et testimonium reconciliacionis ferat eidem, uel quocunque liuore digne penitentem a reconciliacione remoueat, quia simoniacum est utrumque.</p>
                </div>
                <div>
                    <head>Capitulum E3ii</head>
                    <p>De ordinibus non suscipiendis sine licencia episcopi, nec ab abbatibus, et de illegittimis non ordinandis nec beneficiandis.</p>
                    <p>Prohibemus ne quis nostre diocesis ab alio quam a nobis, absque nostra licencia speciali, ordinari se faciat uel permittat, aut in clericum tonsorari.</p>
                    <p>Abbatibus insuper nostris nominatim interdicimus tonsuram seu ordinem clericalem laicis nostris conferre.</p>
                    <p>Alioquin ordinati suscepti ordinis execucione carebunt, et tonsorati clericali priuilegio non gaudebunt, de contemptu et transgressione huiusmodi nichilominus puniendi, saluo tamen abbatibus ipsis iure clericos et lectores in proprio dumtaxat monasterio ordinandi ac priuilegio apostolico, si quod habent.</p>
                    <p>Ceterum nullus illegittime natus ad primam tonsuram uel quoslibet ecclesiasticos ordines seu ecclesiastica beneficia se ingerat, presentet uel presentari faciat, absque dispensacione legittima.</p>
                    <p>Eum uero qui contrarium fecerit et qui scienter presentauerit, preter penam iuris, excomunicacionis uinculo innodamus.</p>
                    <p>Illegittimi quoque, beneficia ecclesiastica absque suffitienti dispensacione obtinentes, ipso facto eisdem benefitiis nouerint se priuatos.</p>
                </div>
                <div>
                    <head>Capitulum E4</head>
                    <p>De crismate.</p>
                    <p>Archipresbiteris et ceteris baptismalium ecclesiarum rectoribus precipimus ut nuncios idoneos uidelicet clericos mittant ante pasca ad ecclesiam cathedralem ad crisma et sanctum oleum deferendum, qui ea cum debita reuerencia deferant et custodiant, ne sinistra manus illa contingere possit.</p>
                    <p>Nec unus nuntius pro tribus aut quatuor ecclesiis ad plus deferat, sed nec unus rector ab altero, nisi forte ab archipresbitero suo, recipiat nouum crisma.</p>
                    <p>Prius autem quam nouum recipiant, uetus super fontes infundatur et ampulle seu uascula olei et crismatis super fontes eosdem diligenter abluantur.</p>
                    <p>Si autem contigerit oleum uel crisma alicui deficere, statim ad archipresbiterum uel ad uicinas ecclesias mittat, et si ab eis habere non poterit, uel absque periculo expectare, si aliquid residui fuerit, admisceatur illi residuo crismatis uel olei aliud oleum non consecratum et ex eis faciat quod incumbet, quoniam sacrum trahit ad se non sacrum.</p>
                </div>
                <div>
                    <head>Capitulum E5</head>
                    <p>De eucharistia.</p>
                    <p>Illud quoque precipimus omnibus sacerdotibus, ut eucharistiam, fontes, crisma et oleum sanctum fideliter, diligenter et deuote custodiant, ea sub fidis clauibus collocantes, ne manus nefaria ad ea possit extendi.</p>
                    <p>Qui uero incaute in loco clauibus non firmato et diligenter et fideliter non custodito ea reliquerit, tribus mensibus debet ab officio suspendi.</p>
                    <p>Et si per eius ignauiam seu negligenciam mus uel animal aliud illud commederit, ultra predictos tres menses .XL. diebus peniteat arbitrio confessoris.</p>
                    <p>Si uero aliqua enormia seu nefaria inde fieri contigerit, grauiori subiaceat ulcioni.</p>
                </div>
                <div>
                    <head>Capitulum F</head>
                    <p>Caput sextum [8].</p>
                </div>
                <div>
                    <head>Capitulum F1</head>
                    <p>De excomunicacione et interdicto.</p>
                    <p>Excomunicatos et nominatim interdictos per totam nostram diocesim ab omnibus regularibus et secularibus, exemptis et non exemptis, precipimus in diuinis offitiis et a sacramentis ecclesiasticis euitari, quia nulli possunt in hoc apostolicis priuilegiis se tueri.</p>
                    <p>Qui uero contra fecerint, uel tales ad ecclesiasticam sepulturam receperint, aut celebrare in ecclesia interdicta presumpserint, ecclesie in quibus talia fient subiaceant interdicto, saluis Templariorum et Hospitaliorum priuilegiis, quibus a sede apostolica est indultum, ut semel in anno ad ecclesiasticum offitium admittantur in ecclesiis interdictis, ita tamen quod tunc non sepeliantur ibi corpora defunctorum.</p>
                    <p>Qui autem interdicti uel in ecclesiis interdictis scienter diuina officia celebrare presumunt, irregularitatem incurrunt, eciam si sint religiosi quantuncunque exempti, et insuper suis benefitiis sunt priuandi.</p>
                    <p>Cum uero ciuitas, castrum uel villa interdicta est, omnibus parochianis illius loci negantur ibi omnia ecclesiastica sacramenta, preter baptisma paruulorum, penitencia morientium et corpus Christi.</p>
                    <p>Et ideo permissum est ecclesiarum ministris tempore talis interdicti, non pulsatis campanis, uoce submissa, ianuis clausis, excomunicatis et interdictis exclusis, semel in ebdomada missam celebrare causa confidendi corpus Domini, quod non debet decedentibus in penitencia denegari.</p>
                    <p>Recipientibus eciam signum crucis et aliis peregrinis non est tempore talis inter dicti penitencia, cum eam postulauerint, deneganda.</p>
                    <p>Clerici eciam decedentes qui interdictum seruauerint, sine Campanarum pulsacione et cessantibus omnibus sollennitatibus tempore talis interdicti in cimiterio ecclesie cum scilencio tumulentur.</p>
                    <p>In conuentualibus quoque ecclesiis tempore talis interdicti bini et bini, uel simul tres, ualent horas canonicas potius legere quam cantare, ianuis clausis, interdictis et excomunicatis exclusis, et uoce ita depressa quod exterius audiri non possint.</p>
                    <p>Sane clerici, qui causam non prestiterint in interdicto alicuius loci ob culpam hominum uel eiusdem loci interdicti, si ad alia loca non interdicta uenerint, uel se transtulerint, licite possunt ibi diuina officia audire et eciam celebrare.</p>
                </div>
                <div>
                    <head>Capitulum F2</head>
                    <p>Contra clericos persistentes in excomunicacione.</p>
                    <p>Statuimus quod clerici beneficiati, qui per annum in excomunicacione perstiterint et negligentes in petenda absolucione fuerint, omni beneficio iam adepto priuentur, nisi cum eis ex causis legittimis fuerit dispensatum.</p>
                    <p>Laici uero et clerici non beneficiati, qui excomunicacionis sentenciam auctoritate nostra uel uicarii nostri in ipsos prolatam ultra .XL. dies animo substinuerint indurato, pro qualibet quadragena dierum .XX. solidos soluere compellantur.</p>
                    <p>Et si forte per annum et ultra in eadem excomunicacione perstiterint, domini temporales moneantur secundum formam iuris et, si neccessarie fuerit, per censuram ecclesiasticam compellantur, ut illos ad ecclesie unitatem redire compellant.</p>
                    <p>Quod si forte per annum et ultra in eadem excomunicacione pertinaciter manserint, capellani et rectores ecclesiarum teneantur sub pena excomunicacionis tales tanquam de fide suspectos citare ad proximam synodum coram nobis de fide catholica responsuros, ut uidere possimus utrum in tenebris ambulent an in luce.</p>
                </div>
                <div>
                    <head>Capitulum G</head>
                    <p>De diuersis constitucionibus.</p>
                </div>
                <div>
                    <head>Capitulum G1</head>
                    <p>De usuris.</p>
                    <p>Dolentes quod nimis in partibus istis crimen usurarum, utriusque testamenti pagina condempnatum, inualuit, usurarumque uoraginem compescere cupientes, denunciamus omnes usurarios manifestos, donec de usuris, prout paciuntur facultates eorum, plenarie satisfecerint, uel de satisfatiendo pro suarum uiribus facultatum idoneam prestiterint caucionem, fore comunione altaris et ecclesiastica sepultura priuatos, eorumque oblaciones recipi non debere, nec ipsos absolui uel eciam ad confessionem admitti, testamenta quoque ipsorum non ualere, sed esse irrita ipso iure.</p>
                    <p>Omnes eciam religiosos et alios, qui huiusmodi usurariis comunionem altaris, id est, corpus Christi tradiderint, uel eorum oblaciones acceperint, aut eos ad ecclesiasticam admiserint sepulturam, donec ad arbitrium sui episcopi satisfecerint, ab offitii sui execucione suspensos.</p>
                    <p>Adicimus ut pene suspensionis predicte subiaceant omnes religiosi et alii, qui tales usurarios absoluerint, uel ad confessionem aut comunionem altaris admiserint, uel testamentis aut sepulture interfuerint eorundem.</p>
                    <p>Et ut tabelliones de mutuis et contractibus usurariis seu in fraudem usurarum initis instrumenta conficientes uel recipientes scienter, eisdem quibus usurarii penis subiaceant ipso facto.</p>
                    <p>Ceterum in recipienda ab usurariis penitentibus de usuris restituendis caucione predicta, hanc haberi uolumus et seruari cautelam: ut ante omnia uel per confessionem usurarii uel per librum racionum eius uel per testes uel instrumenta aut alio aliquo modo fiat manifesta, si poterit, receptarum quantitas usurarum, non earum tantum que ab incertis, uerum eciam que a certis sunt personis extorte.</p>
                    <p>Si uero id non sit possibile, arbitretur et moderetur quantitatem huiusmodi is, qui recepturus est caucionem secundum suam rectam conscienciam ex fama, ex uicinorum testimoniis, ex coniecturis aliis uerisimilibus informandam.</p>
                    <p>Quo facto promittat et iuret usurarius ei qui hanc habet recipere caucionem nostro et omnium, quorum interest uel intererit, nomine recipienti quod ipse, si poterit, sine difficultate qualibet de usuris a se receptis usque in quantitatem manifestam uel extimatam et maiorem, si de maiori constiterit, satisfaciet hiis, a quibus eas recepit, uel eorum heredibus, si poterunt reperiri.</p>
                    <p>Residuum uero de quo, cui restitui debeat, non constabit, nobis uel nostro uicario aut alii, cui mandauerimus, assignabit pauperibus erogandum.</p>
                    <p>Renuntiet preterea ipse usurarius usuris et eas sibi promissas remittat ac iuramenta, sibi pro eis soluendis uel non repetendis prestita, relaxet.</p>
                    <p>Tradat eciam, uel saltem tradere promittat et iuret, libros seu quaternos racionum suarum et instrumenta usuraria que habebit.</p>
                    <p>Promittat eciam penam centum librarum, si promissa non seruaret, tociens quociens contrauenerit committendam.</p>
                    <p>Dampnet insuper heredes suos futuros, sub pena hereditatis amittende, ad eadem facienda et ipsi heredes, si presentes fuerint, eadem se facturos sub simili pena et obligacione promittant.</p>
                    <p>Ulterius obliget usurarius pro hiis obseruandis omnia bona sua et ea se constituat dicto nomine possidere.</p>
                    <p>Det insuper, si poterit, pignora uel saltem fideiussores idoneos, qui ad eadem eodem modo ac sub penis eisdem obligent se et sua pro eo.</p>
                    <p>Hec autem omnia fiant coram testibus fide dignis et notario publico, si haberi poterit, qui inde recipiat instrumentum.</p>
                    <p>Uerum si forte usurarius caucione hac non prestita decessisset, si quidem penituit et usuras mandauit restitui, caucione ipsa ab heredibus uel amicis recepta, non ei negetur ecclesiastica sepultura.</p>
                    <p>Secus si non penituisset, nec usuras mandasset restitui, tunc enim non ei prodesset eciam quoad sepulturam satisfacio aliena.</p>
                    <p>Denique caucionem istam per diocesim nostram recipiat rector parochie, in qua usurarius habitat, uel notarius publicus in sacerdotis defectum.</p>
                    <p>In ciuitate uero nullus omnino absque nostra uel uicarii nostri licencia speciali se de illa recipienda intromittere, uel usurarium manifestum christiane tradere sepulture presumat.</p>
                    <p>Alioquin sentenciam excomunicacionis incurrat nullatenus absque satisfacione debita relaxandam.</p>
                    <p>Constitucionem istam omnes parochialium ecclesiarum rectores habeant, legant et intelligant, usurariorum penas predictas frequentius publicantes et suas cautius euitantes, si diuinam et nostram effugere cupiunt ulcionem.</p>
                </div>
                <div>
                    <head>Capitulum G2</head>
                    <p>Contra laicos facientes statuta in preiudicium iurisdiccionis ecclesiastice.</p>
                    <p>Presenti constitucione requirimus et hic publice monemus quaslibet seculares et ecclesiasticas personas, temporalem iurisdiccionem in diocesi nostra habentes, quod mandatum, bannum et statutum seu ordinacionem, que in preiuditium auctoritatis, iuris et iurisdiccionis nostre et ecclesiastice potestatis, directe uel indirecte fecisse uel fieri fecisse seu mandasse dicuntur hominibus et subditis suis, infra duorum mensium spatium a publicacione presentis constitucionis computandum statutum, mandatum, bannum seu ordinacionem huiusmodi omnino effectualiter reuocent et patenter, ita ut ad quos noticia prohibicionis peruenit, eis reuocacio innotescat, quodque ulterius uerbo uel facto, directe uel indirecte iurisdiccionem nostram et ecclesie nostre nullo modo per se uel per alios occupare, inuadere, turbare aut impedire presumant.</p>
                    <p>Alioquin eos qui mandatum, bannum, statutum seu ordinacionem premissam fecisse uel fieri mandasse noscuntur et infra predictum tempus reuocare distulerint, uel ulterius iurisdiccionem nostram et ecclesie nostre uerbo uel facto, directe uel indirecte, quoquo modo per se uel per alios inuadere, occupare, uel turbare presumpserint, ex nunc prout ex tunc excomunicamus generaliter in hiis scriptis.</p>
                    <p>Eos quoque qui pro execucione mandati, banni, statuti seu ordinacionis premissorum uel alia qualibet occasione clericos uel laicos, qui aliquos ad nostram curiam citari seu trahi fecerint, uel interdicti seu excomunicacionis sentencias et processus contra eos obtinuerint, aut ibi in iudicio contenderint, au eciam uicarium, iudices, baiulum uel nuncios nostros, qui huiusmodi sentencias tulerint uel processus fecerint, compellere per capcionem personarum uel rerum suarum uel propinquorum suorum uel alio quocunque modo ad desistendum uel ad obtinendum absoluciones uel sentenciarum seu processuum reuocaciones, uel ad absoluciones seu reuocaciones huiusmodi faciendas; eos eciam qui in causis ad forum nostrum pertinentibus execuciones aliquas contra quascunque personas uel bona facere presumpserint, capientes, facientes et qui capi mandauerint seu procurauerint, uel execuciones seu similia fecerint, nisi infra unius mensis spatium cum debita satisfacione premissa reuocauerint et cum effectu destiterint, in hiis scriptis eadem excomunicacionis sentencia innodamus.</p>
                    <p>Addentes quod contra tales faciemus inquiri et quos delinquisse inueniemus, excomunicatos nominatim denunciari publice faciemus, et pro singulis .XL. diebus, quibus in mora fuerint, penam contra excomunicatos editam exigemus.</p>
                    <p>Et insuper ad priuacionem feudorum, bonorum, priuilegiorum et libertatum, que a nobis et ecclesia Nouariensi obtinere noscuntur, contra eos tanquam contra infideles, periuros et ingratos procedere curabimus, prout iuri nouerimus conuenire.</p>
                    <p>Ne autem aliquis ignoranciam possit pretendere in premissis, duas constituciones felicis recordacionis Gregorii pape .X. presenti constitucioni de uerbo ad uerbum duximus subnectendas, quarum prima hec est:</p>
                    <p>Decretalis.</p>
                    <p>Absolucionis benefitium ab excomunicacionis sentencia uel quamcunque reuocacionem ipsius aut suspensionis seu eciam interdicti per vim uel metum extortam, presentis constitucionis auctoritate omnino uiribus uacuamus.</p>
                    <p>Ne autem sine uindicta uiolentie crescat audacia, eos qui absolucionem seu reuocacionem huiusmodi vi uel metu extorserint, excomunicacionis sententie decernimus subiacere.</p>
                    <p>Item alia hec est:</p>
                    <p>Decretalis.</p>
                    <p>Quicunque pro eo quod in reges, principes, barones, nobiles, baiulos uel quoslibet ministros eorum aut quoscunque alios excomunicacionis, suspensionis seu interdicti sentencia fuerit promulgata, licenciam dederint alicui occidendi, capiendi aut alias in personis aut in bonis suis aut suorum grauandi eos qui tales sentencias protulerint, siue quorum sunt occasione prolate, uel easdem sentencias obseruantes, seu taliter excomunicatis comunicare nolentes, nisi licenciam ipsam re integra reuocauerint, uel si ad bonorum capcionem occasione ipsius licentie sit processum, nisi bona ipsa fuerint infra octo dierum spatium restituta, aut satisfacio pro ipsis impensa, in excomunicacionis sentenciam incidant ipso facto.</p>
                    <p>Eadem quoque sint sentencia innodati omnes qui ausi fuerint predicta licencia data uti, uel aliquid premissorum, ad que committenda licenciam dari prohibemus, alias committere suo motu.</p>
                    <p>Qui autem in eadem sentencia manserint duorum mensium spacio, ex tunc ab ea non possint, nisi per sedem apostolicam, absolucionis benefitium obtinere.</p>
                </div>
                <div>
                    <head>Capitulum G3</head>
                    <p>De trahentibus personas ecclesiasticas coram iudice seculari.</p>
                    <p>Illud quoque sub excomunicacionis pena prohibemus, ne quisquam laicorum nostre diocesis clericos seu ecclesiasticas personas trahere seu trahi facere presumat super quibuscunque personalibus accionibus criminalibus uel ciuilibus, coram quocunque domino, potestate, iudice uel officiali alio seculari.</p>
                    <p>Clerici uero scienter contra hoc facientes excomunicacionis incurrant sentenciam ipso facto.</p>
                    <p>Sed nec ipsi de facto coram talibus et super talibus siue a clericis siue a laicis tracti, in hiis consentire aut coram eis super hiis respondere sub eadem excomunicacionis pena, preter alias penas in iure scriptas, aliquo modo presumant.</p>
                    <p>Non enim sentencias condempnacionis et processus quoslibet coram talibus seu per eos siue eorum auctoritate uel mandato super talibus habitos irritos decernimus et inanes.</p>
                    <p>Si uero domini, iudices, baiuli premissi uel alii quicunque quomodolibet, directe uel indirecte, per se uel per alios, tales in se consentire aut coram se respondere, compellere aut ab eis aliquid extorquere presumpserint, ipsi domini, iudices, baiuli et quilibet alii excomunicacionis sententie ipso facto se nouerint subiacere, a qua absolui non possint, nisi prius de suo duplum eius restituant quod a talibus habuerunt, nec remissio eorum a quibus exactum extiterit ipsos extorquentes aliquatenus ualeat excusare.</p>
                    <p>Sub anathematis quoque pena interdicimus clericis, beneficia ecclesiastica obtinentibus et eciam in sacris ordinibus constitutis, ne laicis contra ecclesiam uel ecclesiasticas personas in causis decimarum uel primiciarum uel oblacionum patrocinari presumant.</p>
                </div>
                <div>
                    <head>Capitulum G4</head>
                    <p>De occupatoribus bonorum et iurium ecclesiasticorum et penis contra.</p>
                    <p>Iniuncti nobis offitii nos cura sollicitat, commissa preterita nos impellunt, ut tam presentis innouacione statuti quam debitarum adieccione penarum nostris atque Nouariensis ecclesie indempnitatibus consulamus ne nos, qui alios in sua iusticia confouere tenemur, ius nostrum inprouide negligere uideamur.</p>
                    <p>Quia igitur nonnulli bona et iura nostra et ecclesie Nouariensis spiritualia ecclesiastica et temporalia modis uariis occupare et occupata detinere, Dei timore postposito, non uerentur; alii uero feuda, bona et iura, que a nobis et ecclesia memorata tenere debent, ab aliis personis recognoscere uel submittere non formidant, idcirco precipimus ipsis occupatoribus et detentoribus, ut bona et iura nostra ed ecclesie Nouariensis, a tempore legittime prescripcionis citra, absque nostra uel antecessorum nostrorum licencia et assensu, quocunque titulo occupata et detenta plene, integre et effectualiter restituere; ipsis uero recognitoribus et submissoribus dictorum feudorum, ut recogniciones et submissiones a dicto tempore citra quomodolibet factas totaliter et cum effectu reuocare hinc ad instans festum natiuitatis beati Iohannis Baptiste non omittant.</p>
                    <p>Requirimus insuper et monemus eos qui recogniciones et submissiones huiusmodi per se uel per alios quomodolibet receperunt aut recipi fecerunt seu concesserunt, ut omni fraude cessante infra idem tempus illa resignare, remittere, repudiare et dimittere curent, de quibus restitucione, reuocacione, resignacione, remissione seu repudiacione infra .XX. dies post prefatum beati Iohannis festum immediate sequentes sufficienter nos certificare procurent per legittima documenta.</p>
                    <p>Ad hec interdicimus omnibus et singulis a nobis et ecclesia Nouariensi quecunque bona ecclesiastica uel mundana, iura, feuda quomodolibet tenentibus seu possidentibus, ne de cetero illa in totum uel in partem quocunque modo uel titulo alienare, transferre uel recognoscere uel submittere quibuscunque personis ecclesiasticis uel mundanis, collegiis uel uniuersitatibus, seu illa dimittere sine nostra aut successorum nostrorum licencia speciali presumant.</p>
                    <p>Laici quoque decimas quomodolibet detinentes eas in laicos alios non transferant, nec decimas noualium in locis in quibus ipsi ueteres obtinent insurgentes usurpent, uel alias nos aut ecclesias ad quas pertinuerint molestent uel impediant super eis.</p>
                    <p>Persone eciam ecclesiastice decimas detentas a laicis recipere non presumant.</p>
                    <p>Nos enim in omnes et singulos, qui, que premisimus, in prestatutis terminis non adimpleuerint, et amodo iura, bona, feuda et decimas huiusmodi in totum uel in partem quomodolibet occupare, detinere, alienare, transferre, recognoscere et submittere, et qui recogniciones seu submissiones et translaciones huiusmodi scienter amodo recipere, aut noualia predicta usurpare; tabelliones eciam qui de huiusmodi prohibitis contractibus instrumenta conficere presumpserint, ex nunc, prout ex tunc, in personas singulares excomunicacionis, in collegia uero seu uniuersitates interdicti in hiis scriptis sentencias promulgamus; et insuper occupaciones, detentaciones, alienaciones, translaciones, redempciones et submissiones ipsas reuocamus et totaliter annullamus.</p>
                    <p>Rursus in tante ingratitudinis penam bona, iura et feuda ipsa olim occupata, detenta, alienata, translata, recognita et submissa post lapsum dictum terminum, nisi que premisimus adimpleuerint, que uero deinceps occupari, detineri, alienari, transferri, recognosci, submitti uel recipi contra hanc nostram prohibicionem contigerit, ex nunc publicamus et confiscamus, illa nobis et nostre ecclesie applicantes.</p>
                    <p>Ad priuacionem aliorum feudorum, bonorum, iurium, priuilegiorum et libertatum, que a nobis et ecclesia ipsa tenere noscuntur, contra tales nichilominus prout uiderimus expedire processuri.</p>
                    <p>Eidem quoque excomunicacionis sententie decernimus subiacere eos qui immobilia, feuda, iura, iurisdicciones et libertates quarumlibet ecclesiarum nostre diocesis quoquo modo usurpare aut occupata detinere presumpserint, nisi infra duorum mensium spatium a presentis publicacione constitucionis connumerandum, taliter occupata seu detenta cum omnibus fructibus et prouentibus inde perceptis et qui percipi potuerint, plene et integre restituerint ecclesiis illis seu ecclesiasticis personis ad quas pertinere noscuntur.</p>
                    <p>Uobis uniuersis et singulis ecclesiarum rectoribus et curatis precipientes quod presentem constitucionem, duobus diebus dominicis post nostram synodum inmediate sequentibus, in missarum sollenniis, omnibus astantibus, diligenter exponere studeatis.</p>
                    <p>Et si forte quemquam hac excomunicacione ligatum noueritis, nec illi, nec alicui de domo sua sepulturam in morte, aut aliqua ecclesiastica sacramenta in uita ministrare uel eorum aliquem ad diuina officia admittere presumatis.</p>
                </div>
                <div>
                    <head>Capitulum G5</head>
                    <p>De inuentario faciendo de bonis immobilibus et mobilibus que uetustate non mutantur.</p>
                    <p>Postremo, ut perfectius ecclesiasticis tam indempnitatibus quam comoditatibus consulatur, ordinandum duximus et irrefragabiliter statuendum, quod de ecclesiarum, monasteriorum, hospitalium et locorum quorumlibet ecclesiasticorum piorum siue religiosorum huius ciuitatis et diocesis iuribus ac bonis omnibus immobilibus atque mobilibus, que uetustate temporis non mutantur et possunt seruando seruari, et maxime preciosis, conficiatur et fiat plenum comune inuentarium siue repertorium infra unum annum a recitacione presentis constitucionis complendum, et ex tunc in archiuis ecclesie nostre ad memoriam collocandum et fideliter conseruandum.</p>
                    <p>Omnes ergo et singuli ecclesiarum, monasteriorum et locorum huiusmodi rectores et administratores, canonici quoque et clerici ecclesiastica beneficia distincta habentes usque ad kalendas augusti proximas ecclesiarum, administracionum et beneficiorum suorum iura et bona huiusmodi, siue a se siue ab aliis quibuscunque detenta, et precipue que ex eis a .XL. annis citra occupata aut alienata sunt illicite uel distracta; priuilegia quoque et instrumenta perpetua et utilia descripcione fideli et plenaria comprehendant mensura, quantitate et qualitate eorum ac priuilegiorum et instrumentorum tenoribus sigillatim, nominatim et seriatim expressis.</p>
                    <p>Descripcionemque huiusmodi nobis aut eis, quos super hoc deputabimus, tradant in inuentarium redigendam predictum.</p>
                    <p>Eorum, qui hec facere non curauerint, malicia siue negligencia pena centum solidorum mulctanda.</p>
                    <p>Ceterum in huiusmodi reuocacione, recuperacione siue defensione bonorum ad quamuis ecclesiam uel locum ecclesiasticum aut religiosum pertinentium, totius tam ciuitatensis quam diocesani cleri nostri uniuersitas agenti siue defendenti, si et sicut ei necessarie fuerit, uelut in propria causa assistat, causam nostro uel eius nomine assumendo, prosequendo et promouendo expensas de comuni contribucione subministrando et cetera faciendo, que ipsa recuperacio, reuocacio uel defensio efficax postulabit, subtrahentes autem se ab huiusmodi auxilio, ut honoris et ordinis clericalis ac rei publice ecclesiastice prodigi, penis subiaceant, que sunt pro culpis grauioribus infligende et fiant a clericorum tam consorcio quam priuilegio alieni.</p>
                </div>
                <div>
                    <head>Capitulum G6</head>
                    <p>De obseruacione constitucionum et pena non obseruantium.</p>
                    <p>Premissas constituciones nostras precipimus ab omnibus et singulis nostris subditis clericis et laicis firmiter custodiri, abrogatis predecessorum nostrorum episcoporum Nouariensium statutis et constitucionibus quibuslibet, cuiuscunque tenoris existant.</p>
                    <p>Uniuersis abbatibus, prepositis, archipresbiteris ac prelatis aliis et collegiis ecclesiasticis nostre ciuitatis et diocesis districte mandantes, ut presentes tam instrucciones et moniciones quam constituciones infra duos menses proximos sub pena .XX. solidorum habeant et eas exponant et comunicent aliis ac de cetero diligenter obseruent et faciant a suis subditis obseruari.</p>
                    <p>Illas earum, que laicos tangunt, duobus uel tribus proximis diebus dominicis et deinceps singulis annis semel uel bis, prout eis possibile et oportunum fuerit, in suis et subiectis sibi ecclesiis, clero et populo legi facientes et diligenter exponi.</p>
                    <p>Alias uero, que ad clericos pertinent, eis seorsum caritatiue insinuantes, quatenus eas nemini liceat ignorare, transgressores autem earum nobis uel uicario nostro denuntient.</p>
                    <p>Ceterum constituciones ipsas mutandi, emendandi, supplendi, interpretandi et declarandi, earum penas commutandi et super eis, prout neccessitas uel utilitas suaserit, dispensandi, uiolatores quoque illarum, que a nobis uel a iure certam et expressam non habent penam adiectam, pro personarum delicti et cause qualitate, puniendi liberum nobis arbitrium reseruamus.</p>
                    <p>Datacio synodalis [9].</p>
                    <p>Promulgate et pubblicate fuerunt instrucciones, moniciones et constituciones premisse per uenerabilem patrem dominum Papinianum episcopum supradictum, in ecclesia maiori Nouariensi, in plena synodo cleri sui tam ciuitatensis quam diocesani, presente eciam collegio iudicum siue aduocatorum Nouariensium.</p>
                    <p>Anno dominice natiuitatis .M.CC.LXXXXVIII., .VI. kal. maii., .XI. indiccionis.</p>
                </div>
                <div>
                    <head>Footnotes</head>
                    <p>[1] In brackets</p>
                    <p>[2] In brackets</p>
                    <p>[3] In brackets</p>
                    <p>[4] In brackets</p>
                    <p>[5] In brackets</p>
                    <p>[6] In brackets</p>
                    <p>[7] In brackets</p>
                    <p>[8] In brackets</p>
                    <p>[9] In brackets</p>
                </div>
            </div>
        </body>
    </text>
</root>
