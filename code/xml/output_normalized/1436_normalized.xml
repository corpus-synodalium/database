<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Canterbury</title>
                <recordID>1436</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1352</origDate>
                <dateNotes/>
                <origPlace>Lambeth</origPlace>
                <diocese>Canterbury</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1436</p>
                <p>Year: 1352</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Lambeth</p>
                <p>Diocese: Canterbury</p>
                <p>Province: Canterbury</p>
                <p>CountryModern: England</p>
                <p>Latitude: 51.4903</p>
                <p>Longitude: -0.1193</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Simon Islip</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Records of Convocation, vol. 3: Canterbury, pp 258-59</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>All Text</head>
                    <p>Pro clericis incarceratis, ad asperam penam ponendis</p>
                    <p>Simon, permissione diuina Cantuariensis archiepiscopus, totius Anglie primas et apostolice sedis legatus, uenerabili fratri nostro Domino Radulpho, Dei gracia Londoniensi episcopo, salutem et fraternam in Domino caritatem.</p>
                    <p>Nuper in parliamento regio Londoniis habito, nobis instantibus pro debita reformacione quarundam iniuriarum Deo et sancte ecclesie illatarum, quas conniuentibus oculis nequiuimus pertransire, pro eo et ex eo, uidelicet, quod iudices seculares nitentes plus solito in messem diuinam mittere falcem suam, clericos passim, eciamsi sacerdotes fuerint, et insuper religiosos in possessione clericatus et sacerdotii notorie constitutos; et pro talibus, tam per ipsos quam per alios, publice et communiter reputatos, de et super uariis criminibus, flagitiis seu sceleribus eorum ipsis irretitos seu eciam indicatos, iudicatorie potestatis sue fines notorie excedentes, et in episcopos Domini sibi in causis criminalibus huiusmodi nullo iure subiectos, potestatem indebitam usurpantes, ipsos clericos et sacerdotes, contra sacros canones et ecclesiasticas libertates, morti turpissime et insolite condemnare, adducere et effectualiter tradere non uerentur, in Dei et sancte ecclesie irreuerenciam, contemptum et scandalum manifestum, et animarum suarum periculum nimis graue, tam per ipsum regem et proceres suos, quam per alias communitates adiunctas; cum ibidem obiectum fuerit, et sub responsiuis coloribus grauiter replicatum, quod clerici pretextu sui priuilegii audaciam capiant forciorem scelera perpetrandi; cumque ipsi super sceleribus huiusmodi capti, seu saltem ueraciter indictati, et de hoc, secundum morem regni conuicti coram iudice seculari, per prelatos, ordinariosue eorum delegatos competentes, seu eorum commissarios debite requisiti, Deo et sancte ecclesie et eis sic petentibus, cum reuerencia fuerint liberati, ita segniter, quin potius fauorabiliter custodie admittuntur et in huiusmodi custodia sic in cibis et potibus lautius procurantur, quod carcer pro eorum flagitiis datus cedit eis non ad penam, sed magis ad solatium et refocillacionem suorum corporum delicatam, et propterea dum quies sine labore tantis adiutoriis suffecta persepe vicia subministret, plures multoties per tantam crapulam, ne dicam inediam, incrassati et in suis nequitiis et cogitacionibus delectati, ab huiusmodi custodia, quasi eis fuisset inimica, ingratissime fugiunt et recedunt.</p>
                    <p>Nonnulli eciam flagiciosi, notorie eciam famosi, de quibus nulla suppetit ueritas excusandi, ad suas purgaciones eciam procuratas et suspectas, adeo faciliter admittuntur, quod cuilibet sic libertato, ut plurimum, spes firma tribuitur, uno uel alio modo ad uitam malam pristinam redeundi; unde sepe contingit, quod nedum sic purgati efficiuntur solito nequiores, sed eciam aliis clericis innocentibus, propter facilitates et incurias et negligencias huiusmodi nimis incentiuum tribuitur delinquendi, ex quo pax regni grauissime uiolatur.</p>
                    <p>Unde nos premissa et circumstancias alias in hac parte sollicite ponderantes, timentes insuper ne abusus libertatis ecclesiastice, presertim qui in regni perturbacionem uniuersaliter redundat, in preiudicium et damnum cedere ualeat priuilegii clericalis, de consilio et consensu fratrum nostrorum in dicto parliamento presentium, et procuratorum absentium, de clericorum huiusmodi custodia taliter duximus ordinandum; uidelicet tam fratres quam alii locorum ordinarii, ecclesiastici iudices nostre prouincie Cantuariensis, ad quos de consuetudine pertinet huiusmodi recepcio et custodia clericorum, clericos sic eis [1] ut premittitur ad carceralem custodiam ob premissa iuxta libertates ecclesiasticas liberatos, et decetero liberandos, cum bona, stricta et celeri diligencia secundum personarum quantitatem, et scelerum grauitatem studeant firmiter custodiri, ut sic penaliter custoditi in scandalum ecclesie ad uitam priorem non redeant.</p>
                    <p>Et si qui clerici taliter liberati, malefactores notorii fuerint et famosi, confessiue, siue super feloniis, criminibus, sceleribus et flagitiis huiusmodi adeo publice defamati, quod sua per eos commissa scelera inficiari nequeant, seu quod eorum a carcere liberacio, ecclesieque ipsius libertati, tranquillitatiue regni sit euidens scandalum allatura, tunc in quarta et sexta feriis et in Sabbatis de pane doloris et aqua angustie semel in die, ceterisque diebus in pane et debili ceruisia, die uero Dominica propter honorem ipsius diei et excellenciam, de pane et ceruisia et legumine, eisdem tantummodo ministretur, quibus ex eleemosina uel coniunctorum uel amicorum quorumcunque largicione, seu quouis alio quesito colore uel racione quacunque, nihil amplius tribuatur, nec ipsis aliqua purgacio quomodolibet concedatur.</p>
                    <p>Si uero aliqui incarcerati huiusmodi innocentes fuerint, uel de maleficiis sibi impositis uehementer non suspecti, notorii seu confessi, uel [2] ut premittitur publice defamati, talem uolumus adhiberi cautelam, ut antequam ad eorum purgacionem iudicialiter procedatur, premittatur sollers inquisicio per ipsorum ordinariorum ecclesiasticos in ea parte competentes iudices, de ipsorum uita, fama, gestu et conuersacione in loco criminis de quo indictati, seu pro quo incarcerati fuerint et originis eorundem, suis notis et amicis de inquisicione huiusmodi minime premunitis.</p>
                    <p>Et si locus criminis uel originis clericorum incarceratorum huiusmodi, in diocesi ordinarii ecclesiastici iudicis, cui fuerint liberati, non fuerit, de uita, fama, gestu et conuersacione dictorum clericorum ad significacionem ordinarii iudicis premissi, in cuius carcere detenti fuerint, iudex ecclesiasticus ordinarius loci, criminis pretensi et originis inquirere in ea parte et certificare sibi ordinarium mittentem et significantem [3] ut prefertur suis literis teneatur.</p>
                    <p>Uobis igitur mandamus, firmiter iniungentes, quatenus premissa omnia et singula, quatenus ad uos attinet, obseruetis; et ut singuli coepiscopi et suffraganei nostri ea obseruent, uestris literis harum seriem continentibus, uice at auctoritate nostra efficaciter iniungatis; mandantes quatenus ipsi confratres citra festum Natiuitatis Sancti Iohannis Baptiste nos certificent, quid in premissis duxerint faciendum; uos eciam citra festum predictum nos reddatis cerciores quid feceritis, et facere duxeritis in hac parte.</p>
                    <p>Data apud Lambeth, duodecimo Kalendarum Martii, anno Domini millesimo trecentesimo quinquagesimo primo, et consecracionis nostre tercio.</p>
                </div>
                <div>
                    <head>Footnotes</head>
                    <p>[1] (ut premittitur) in parentheses</p>
                    <p>[2] (ut premittitur) in parentheses</p>
                    <p>[3] (ut prefertur) in parentheses</p>
                </div>
            </div>
        </body>
    </text>
</root>
