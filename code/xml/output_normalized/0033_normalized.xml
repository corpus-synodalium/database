<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Talje</title>
                <recordID>0033</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1279</origDate>
                <dateNotes/>
                <origPlace>Södertälje</origPlace>
                <diocese>Strängnäs</diocese>
                <province>Uppsala</province>
                <country>Sweden</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 33</p>
                <p>Year: 1279</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Södertälje</p>
                <p>Diocese: Strängnäs</p>
                <p>Province: Uppsala</p>
                <p>CountryModern: Sweden</p>
                <p>Latitude: 59.183333</p>
                <p>Longitude: 17.666663</p>
                <p>PlaceNotes: previously known as Tälje</p>
                <p>Classification: Provincial</p>
                <p>IssuingAuthority: Jakob</p>
                <p>IssuingAuthorityAlt: Jacobus Israelis </p>
                <p>RegnalStart: 1277</p>
                <p>RegnalEnd: 1281</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: SDHK-nr: 1070</p>
                <p>EditionOther: Diplomatarium Suecanum, no. 692 [=I, 558-566]</p>
                <p>SourceNotes: ['https://sok.riksarkivet.se/sdhk SDHK-nr: 1070', 'https://books.google.com/books?id=EnWyZimmPqsC']</p>
                <p>TranscriptionNotes: None</p>
                <p>BaseText: Other</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Statuta concilii telghiensis.</p>
                </div>
                <div>
                    <head>Capitulum 1</head>
                    <p>Zelus domus dei et animarum pericula nos compellunt propensiori cura satagere ut uigilem sollicitudinem, et studium habeamus euellendi vicia, plantandi uirtutes et edificandi honesta ita quod diuina disposicione et nostra sollicitudine mediantibus, praua transeant indirecta, et aspera conuertantur in plana, licet igitur huiusmodi sollicitudinis nostre labor debeat ad omnes prouincie huius incolas, generaliter extendi, quia sapientibus et insipientibus debitores sumus, specialiter tamen ad clericos, qui dormire debent a uiciis ut sint penne columbe deargentate, ne quid in ipsis appareat quod offuscare ualeat candorem ecclesiastice puritatis.</p>
                    <p>Sane nobis dolor est cordi et rubor ori quod cum multa et diuersa sanctorum patrum statuta, super uita honesta et moribus clericorum emanauerint, adeo tamen incontinencie morbus clericos huius prouincie multipliciter et dampnabiliter infecerat, quod pauci uel nulli ab hoc morbo reperiuntur immunes, fecerat hoc turpis questus in magnum scandalum et obprobrium cleri introductus, per illos qui optentu pecunie uel alterius commodi temporalis. ipsos presumpserant attencius in suis iniquitatibus sustinere, inducendo pro se quod illa pena pecuniaria imponenda sit. que magis timetur. et asserendo illam pecuniariam [1] esse, cum ... sicut patet. per effectum quod [2] cito uiolatur auro uel argento iusticia. nullamque reus pertimescit culpam, quam redimere nummis existimat, unde huius sacri prouincialis concilii statuimus approbacione quod clerici concubinas in fundis ecclesiarum uel bonis patrimonialibus seu aliis quibuscumque bonis aut locis ad hoc oportunis, detinentes pro contemptu et contumelia creatoris.</p>
                    <p>In summa quarte partis reddituum ecclesiarum unius anni puniantur, et nichilominus easdem a se remouendas per censuram. ecclesiasticam monicione premissa compellantur. ita quod de illis sinistra suspicio non possit haberi.</p>
                    <p>Qui uero detecti fuerint incontinencie vicio laborare, concubinas tamen in fundis ecclesiarum uel bonis patrimonialibus sicut prediximus tenentes primo legittime moneantur, ne loca suspecta frequentent, et si moniti non acquieuerint.</p>
                    <p>Eligentes pocius perire quam parere, procedatur contra eos quemadmodum superius est expressum, penam autem pecuniariam ab eisdem fornicatoribus amplius quam semel recipi prohibemus.</p>
                    <p>Si quis uero fame sue uel salutis immemor fuerit, statutum hoc, pecuniam uel aliquod commodum temporale recipiendo occulte uel manifeste uiolare presumpserit, duplum eius quod receperit, ei a quo id receptum fuerit, infra mensem reddere teneatur alioquin ex tunc suffraganei duplum ipsum ultra predictum tempus restituere differentes, ab omni officio pontificali, inferiores uero ab ingressu ecclesie nouerint se suspensos, quousque duplum huiusmodi plenarie fuerit restitutum, nulla eis hoc persoluencium remissione libertate seu gracia ualitura.</p>
                </div>
                <div>
                    <head>Capitulum 2</head>
                    <p>De procuracione episcoporum.</p>
                    <p>Ammonet nos cura suscepti regiminis et auctoritas pontificalis inducit, ut pro statu et indempnitate ecclesiarum ac eciam subditorum simus solliciti et profectibus et incremento, integro studio intendamus sane cum conditores canonum sacrorum in procuracionum recepcione numerum euexionum restrinxerunt ut per euexionum modificacionem restringeretur eciam superfluitas personarum, nonnulli tamen suffraganeorum nostrorum hoc minus salubriter attendentes, in procuracionibus recipiendis, adeo subditis suis fuerant honerosi et graues hactenus, quod sepe longi temporis uictum multis laboribus et sudoribus acquisitum breuis consumpserat hora.</p>
                    <p>Cum tamen debent cum graciarum accione recipere, quod eis honeste et competenter fuerit ministratum ut non que sua sunt requirere uideantur sed que sunt ihesu christi, unde huius sacri concilii approbacione duximus statuendum ut episcopi in procuracionibus recipiendis per duas noctes, ad pabulum equorum quinque thinonibus, in ceruisia quatuor in panibus triticeis siligineis et ordeaceis tribus thinonibus, I pecore II ouibus et I lardo siue I porco recenti loco ouium et lardi, VIII pullis II ancis die carnium, cum lacticiniis et piscibus diei sequentis sint contenti.</p>
                    <p>Candelas insuper competentes et medonem habeant ubi prius medo aut mel consueuerat exhiberi.</p>
                    <p>Ita tamen quod cutes, pelles, sagimen et residuum candelarum et cetera que superfuerint reseruantur sacerdoti.</p>
                    <p>Si quis prelatorum fame sue prodigus per se uel alios amplius quam dictum est tempore uisitacionis exegerit et exactum percipit duplum eius quod receperit ei a quo id receptum fuerit, infra mensem reddere teneatur, alioquin extunc suffraganei duplum ipsum ultra predictum tempus restituere differentes ab omni officio pontificali.</p>
                    <p>Inferiores uero ab ingressu ecclesie nouerint se suspensos quousque duplum huiusmodi plenarie fuerit restitutum, nulla in hoc persoluendum remissione liberalitate seu gracia ualitura, hec autem de opulentis ecclesiis que prelatos suos ad plenum procurare sufficiunt, sic intelligimus ut ad pauperculas, uel Cappellas, que in uisitacionibus iungi consueuerant nullatenus extendantur</p>
                    <p>Ceterum si aliquis suffraganeorum nostrorum procuracionem quam pro se et familia sua sacerdoti iniunxerit, maliciose faciendam, ultra tempus ab ipso prefixum recipere distulerit, ulterius procuracionem illius anni non habebit.</p>
                    <p>Si uero canonico impedimento fuerit prepeditus utputa corporis debilitate regis uel archiepiscopi uocacione dictam procuracionem die prefixa recipere nequiuerit, sacerdos ipsum cum primum uoluerit et commode poterit procurare teneatur.</p>
                    <p>Quod si propter aliquam racionabilem causam, episcopus secum ducere habeat ultra numerum euexionum iam taxatum inpenso suo officio in una nocte procuretur in expensis, iam taxatis ubi prius in duabus noctibus procurari consueuit nichil amplius exacturus, item declaramus quod sacerdotes in nullo teneantur famulis episcoporum transeuncium seu eciam aliis quibuscunque personis nisi ipsos colligere uoluerint intuitu pietatis et si aliquas uiolencias in curiis sacerdotum fecerint, ipso facto excommunicacionis sentenciam se nouerint incurrisse.</p>
                </div>
                <div>
                    <head>Capitulum 3</head>
                    <p>De bonis clericorum decedencium.</p>
                    <p>Fecit Deus hominem rectum sed ipse se inmiscuit questionibus infinitis, et cor adinuencionem [3] laqueos multiplicans, multiplicatis studiis in recia incidit que nature primiciam [4] simplicitas, non tetendit, hinc itaque questiones insurgunt. contenciones a ugentur, querele crescunt et interdum nodus incurritur, dum creditur ansa resolui.</p>
                    <p>Sane quia super bonis mobilibus et immobilibus decedencium clericorum, diuersa consuetudo fuerat hactenus obseruata, quibusdam fratribus et suffraganeis nostris, omnia bona, quibusdam partem bonorum clerici decidentis occupantibus.</p>
                    <p>Taliter huius sacri concilii approbacione pro bono pacis duximus statuendum ut clerici nunc in beneficiis ecclesiasticis constituti, tam indigene quam extranei de medietate bonorum mobilium et immobilium, intuitu ecclesie acquisitorum testandi, legandi seu eciam alias ordinandi pro libito uoluntatis liberam habeant facultatem, reliqua uero medietas futuro remaneat successori de bonis autem eorum qui in posterum in ecclesiis ruralibus instituendi sunt taliter duximus statuendum, ut de bonis collectis acquisitis et acquirendis intuitu ecclesie inuentarium faciant, testibus adhibitis fide dignis, et de illis (5) auctoritatem habeant legandi, testandi, donandi, seu eciam alias ordinandi, pro sue libito uoluntatis, reliquis bonis, intuitu ecclesie acquisitis relictis futuro, sicut prediximus successori, deductis tamen primo ex indiuiso debitis procuracionibus et expensis necessariis in exequiis eorundem faciendis.</p>
                    <p>Si qui uero clerici pro incontinencia uel alia iusta de causa, suis fuerint ecclesiis sentencialiter priuati, bona ipsorum intuitu ecclesie acquisita, deductis primo sicut diximus debitis procuracionibus et emendis siue indigene siue extranei fuerint, ad futuros successores deuoluantur, qui uero bona clerici infirmi seu defuncti, occulte uel manifeste subtraxerit sentenciam excommunicacionis incurrat ipso facto.</p>
                </div>
                <div>
                    <head>Capitulum 4</head>
                    <p>De clericis uagabundis.</p>
                    <p>Sacrorum precepta canonum, que materiam euagacionis in clero penitus excludere uidentur, sollicite sequi uolentes, huius prouincialis concilii approbacione duximus statuendum, ut nullus suffraganeorum nostrorum prepositorum archidiaconorum decanorum sacerdotum et curatorum absque litteris dimissoriis et formata in iure expressa, ad inofficiandum ecclesias suas clericos suscipi aut peregrinos maxime theutonicos, frisones, anglicos et dacos qui cauteriatam ut sepius tales habent conscienciam, dicentes se esse simplices cum sint austucia diabolica repleti, et dicunt se sacro ministerio insertos, cum non sint, et pro opere pietatis, dicunt se de loco ad locum transire, cum sint fugitiui sua malicia efficiente.</p>
                    <p>Si qui uero curatorum huiusmodi clericos peregrinos ad inofficiandum ecclesias suas absque diocesani sui licencia eciam si dimissorias habeant et formatas, pena trium marcharum puniatur, adhuc quid clerici de dimissoriis et formata non curantes seruicio per homagium se astringunt laicorum.</p>
                    <p>De quorum potencia confisi ubicunque locorum uenerint se suorum exequucioni ordinum ingerunt impudenter reputantes se a iurisdicione diocesanorum per huiuscemodi homagium liberos et exemptos.</p>
                </div>
                <div>
                    <head>Capitulum 5</head>
                    <p>Ne clericus omagium faciat laico.</p>
                    <p>Unde huius Sacri consilii prouincialis approbacione statuimus ut nullus clericus maxime in sacris existens homagium faciat laico cuiuscunque fuerit nominis uel gradus dignitatis excepta persona domini regis et ducis, nisi de sui prelati licencia speciali.</p>
                    <p>Si quis uero clericorum in illusione huius statuti contrarium fecerit ab officio et beneficio, si quod habet nouerit se suspensum, donec reatum suum emendauerit et graciam sui diocesani super hoc meruerit, qui uero optenta licencia, laicis taliter per homagium fuerint obligati nullatenus ad inofficiandum ecclesias permittantur sed priuatas tantum missas in aliis diocesibus saluo iure sacerdotis parochialis, dominis suis cum necesse fuerit, dicere permittantur, et si contrarium fecerint penam incurrant superius annotatam, statuimus eciam ut nullus clericorum calicem tabulam intinerariam, libros, seu eciam alia ornamenta ecclesie ad priuata prophana loca deferre uel in eisdem celebrare presumat, absque diocesani sui licencia speciali.</p>
                    <p>Qui uero contrarium fecerint pena trium marcharum puniantur.</p>
                </div>
                <div>
                    <head>Capitulum 6</head>
                    <p>De captiuacione clericorum.</p>
                    <p>In maligna mundus positus malicia, dum impunitas scelerum per campum liberrime quodam, modo discurrit effrenis, aditum pandit iniuriis, legem dampnat honesti, priuilegium permittit errori, et dum spem ad alios prorogat, ad culpam nonnullos inuitat, sicque per facilitatem uenie nocendi potestate ad iniquos transfusa, super sortem iustorum impune extenditur uirga peccatorum, propter quod ordo clericalis, non tantum in minoribus sed eciam in maioribus contemptui exponitur atque morti, conteruntur uelud uasa testea filii incliti sion, et sicut oues ad occisionem reputantur ab impiis ecclesie filii et prelati, quos dei filius custodes constituit sponse sue, ac in quibus honorari asserit ac contempni, pupillam oculi sui, tangi prohibens in eisdem, quare huius sacri consilii approbacione duximus statuendum, ut si aliquem clericum in sacris existentem per manum laicalem captiuari contigerit et requisitus et monitus, captiuum sic clericum non restituit uel princeps iusticiam non fecerit, si episcopus, totum regnum, si archidiaconus, prepositus, canonicus uel decanus diocesis, in qua detinetur, si autem simplex sacerdos, curatus uel clericus in sacris existens captiuatus fuerit particularis prouincia, cum hoc certum constiterit, protinus cesset a diuinis, et ipsos captiuantes et qui mandauerint, et consilium, auxilium uel fauorem, occulte uel manifeste ut caperetur aut detineretur prestiterint, illos eciam qui cum possent et deberent ex officio prohibere et non prohibuerunt excommunicatos denuncient et denunciari faciant, singulis diebus dominicis et festiuis in ecclesiis et publicis conuentibus, ac eciam aliis locis oportunis, si uero episcopi huiusmodi statutum pro modulo et pro posse suo prosequi non studuerint uel uoluerint, uel eciam prosequendo debiles fuerint et remissi, ab omni officio pontificali et diuinis, et ingressu ecclesie nouerint se suspensos, donec statutum huiusmodi fuerint efficaciter prosequuti, inferiores uero si statutum huiusmodi neglexerint, aut eciam noluerint obseruare, se uinculo excommunicacionis ipso facto nouerint innodatos.</p>
                </div>
                <div>
                    <head>Capitulum 7</head>
                    <p>De habitu clericorum.</p>
                    <p>Item statuimus ut archidiaconi, prepositi decani et sacerdotes et curati clausa desuper deferant indumenta, ita quod extrinsecus se non cingant tonsuramque debitam habeant et competentem, alioquin pena trium marcharum puniantur nisi premissa ante futurum concilium duxerint adimplenda.</p>
                </div>
                <div>
                    <head>Capitulum 8</head>
                    <p>De clericis uel eorum seruientibus transeuntibus.</p>
                    <p>Item statuimus quod clerici teneantur clericis et seruientibus clericorum transeuntibus necessaria uendere uel uenalia inuenire nisi ipsos colligere uoluerint intuitu karitatis alioquin trium marcharum pena puniantur, ita quod duas marchas percipiat loci ordinarius et terciam cui necessaria inhumaniter fuerint denegata.</p>
                    <p>Si uero clerici transitum facientes, per se uel seruientes suos in curiis sacerdotum seu eciam laicorum aliquod per uiolenciam raperint, pena XL marcharum quemadmodum laici si rapinam fecerint puniantur ita quod XXVI marchas XVI solidos percipiat loci ordinarius et XIII marche et VIII solidi remaneant cui uiolencia fuerit irrogata, nec minus qui in curiis sacerdotum uiolencias fecerint ipso facto sentenciam excommunicacionis incurrant, a qua nisi prius satisfaccionem exhibuerint cum effectu, cum ipsorum manifesta sit offensa, nullatenus absoluantur, quare eciam singulis diebus dominicis et festiuis cum hoc constiterit precipimus per Uniuersas ecclesias huius heradi in quo uiolencia facta fuerit puplicari, ac eciam si fuerit opus pulsatis campanis et accensis candelis solempniter aggrauari.</p>
                </div>
                <div>
                    <head>Capitulum 9</head>
                    <p>Quod episcopi habeant elemosinarios iuratos.</p>
                    <p>Christiane fidei religio hoc pie credit et ueraciter confitetur quod dominus et saluator noster ihesus christus cum omnium diues esset pro nobis pauper effectus est unde cum ipse suis imitatoribus premia eterne consolacionis promisit, beati inquit pauperes spiritu, quoniam ipsorum etc.</p>
                    <p>Idemque pater orphanorum et refugium pauperum ad elargicionem elemosinarum et beneficenciam nos exhortans in ewangelio ait quod uni ex minimis meis fecistis mihi fecistis quodque ad probandam tante humilitatis excellentissimam bonitatem eciam pro calice aque frigide mercedem se asserit redditurum Sane consuetudo quedam que merito dicenda est corruptela in finibus huius prouincie multis temporibus inoleuit, quod cibaria quandoque pocius ad superfluitatem quam ad necessitatem et congruum usum nature in refectoria suffraganeorum nostrorum frequenter illata non ad sinus pauperum cum tamen bona clericorum pauperum Christi sunt sed ad manus cursorum et lectatorum passim offeruntur unde auctoritate huius sacri consilii talia fieri prohibemus statuentes quod quilibet suffraganeorum nostrorum habeat elemosinarium iuratum qui fragmenta omnia refectorii sui bona fide colligat et collecta in usus pauperum Christi conuertenda cum dei timore conseruet.</p>
                </div>
                <div>
                    <head>Capitulum 10</head>
                    <p>De ordine sessionum clericorum.</p>
                    <p>Cum de uiris ecclesiasticis quibus plurimum expedire dinoscitur ut in cunctis actibus siue modum ordinemque conseruent nobis referuntur que illos irreprehensibiles reddunt paterno dolemus affectu de ipsorum erudicione curam gerere uolumus pastoralem.</p>
                    <p>Presertim in hiis que commocionis et discordie generant incenciuum contenciones siquidem diffusa restringitur caritas et dum artatur contencio caritas dilatatur reddenda est igitur concordia cordibus clericorum que penne columbe deargentate sibi et subditis debent splendere et pacifice sedere in pulcritudine pacis in tabernaculis fiducie et requie opulenta.</p>
                    <p>Sane licet ad instar gerarchie celestis in qua sunt angeli archangeli uirtutes potestates ordines differentes inter ministros ecclesie militantis ex dispensacionis promissione differencia ordinum et graduum dignitatumque debeat obseruari ut quidam sint minores ut pocioribus impendant reuerenciam quidam uero maiores qui minoribus dileccionem impendant non enim aliter ecclesie subsistere poterant nisi huiusmodi magnus differencie ordo seruaretur quam curiales quidam et rurales sacerdotes non attendentes in sessionibus et publicis conuentibus maioribus se preferant inpudenter, canonicis quidem uidelicet Cathedralium ecclesiarum magnificantes quantos in ipsis paruos et magnos quodammodo minorantes ut sint nouissimi et non primi unde hoc perpetuo edicto decetero fieri prohibemus statuentes ut nullus ruralium sacerdotum seu eciam clericorum curiam sequencium canonicis Cathedralium ecclesiarum se de cetero preferre presumant, uidelicet primi sedeant qui sunt et discuntur item statuimus ut singularis persona pro excessibus suis interiecta uel suspensa si durante suspencione dampnabiliter se ingessit nolens communionem fidelium euitare et ob hoc contigerit sacerdotem parochialem a missarum celebracione cessare dum offensa ipsius sit manifesta antequam ecclesiam et plebanum reddiderit indempnem nullatenus absoluatur.</p>
                </div>
                <div>
                    <head>Capitulum 11</head>
                    <p>Archiepiscopus subicit si statutis concilii.</p>
                    <p>Rex excelsus filius summi regis deus et homo dominus ihesus christus quem necessitas legi non subiecit factus est sub propria uoluntate sub lege formam relinquens ecclesie ministris et prelatis qui licet libertatem quodammodo habeant excellencia dignitatis recognoscere tamen debent cum subditis quantam ex officio debitam seruitutem sane cum auctoritatis sit posse statuere sed uirtutis ut quis se subiciat suo statuto per alterum potens in subditis per reliquum potencior in se ipso presertim cum efficacius statuat dum exponit apercius sui prosequcione statutum uerum cum sit parum statuta condere nisi sit qui eadem tueatur et obseruet nos ipsos statutis nostris subicimus uolentes quam tulimus legem pati hoc solum excepto quod pro numero euexionis nobis a iure permisso aliquantulum ampliores expensas iuxta taxacionem prelibatam a subditis nostris si nobis uisum fuerit requiremus unde uirtute obediencie in nomine ihesu christi precipimus omnibus suffraganeis nostris quod hec omnia nec non sentenciam sabinensis latam in eos qui uiolenciam in curiis sacerdotum fecerint singulis annis in synodis suis et in aliis publicis conuentibus fideliter legi faciant et exponi uniuersis et singulis superius annodatis suo robore duraturum saluo nobis ac successoribus nostris conuocato consilio iure addendi diminuendi mutandi iuxta id quod uisum fuerit expedire.</p>
                </div>
                <div>
                    <head>Capitulum 12</head>
                    <p>De bonis clericorum decedencium.</p>
                    <p>Item statuimus ut defuncto sacerdote cuiuslibet ecclesie uel ipso in extremis agente nullus laicorum seu eciam clericorum cuiuslibet ordinis sit uel gradus, quicquam de domo uel de rebus mobilibus uel immobilibus dolo surripere uel aufferre presumat, sed omnia salua futuro et illibata remaneant sacerdoti, quod si quisquam clericus uel laicus cuiuscunque ordinis, ut superius dictum est, quacunque occasione de omni facultate cuiuspiam probatus fuerit abstulisse, uel forsitan dolo aliquo rapuisse, si clericus fuerit, reus sacrilegii prolixiori anathemate condempnetur, et vix ei peregrina communio concedatur.</p>
                    <p>Si laicus excommunicacionis uinculo denodetur, quousque duplum eius quod receperit plenarie fuerit resolutum.</p>
                </div>
                <div>
                    <head>Capitulum 13</head>
                    <p>De captiuitate regis.</p>
                    <p>Execrabilis presumpcio et detestabilis eorum qui manus uiolentas in principem mittere non uerentur per impunitatis quodammodo licenciam sic excreuit quod nec rei puplice parcatur nec regie maiestati defertur, quibusdam regibus bello peremptis, quibusdam captiuis nonnullis eciam de regno fugatis, et compulsis terras inhabitare peregrinas, unde quanta populi excidia pericula et scandala proueniant nemo sane mentis ignorat.</p>
                    <p>Cum igitur in pace principis sit salus populi et requies et in ipsius turbacione non solum status regni periclitatur uerum eciam tranquillitas ecclesiastici status perturbatur.</p>
                    <p>Nos huiusmodi periculis et nefandis presumpcionibus quantum dominus dederit obuiare uolentes, huius sacri consilii approbacione statuimus ut quicunque sue fidelitatis et tocius honestatis immemor regem huius regni per ecclesiam coronatum captiuare fugare uel occidere presumpserit nec non et illi qui consilium uel auxilium seu fauorem prestiterint, ad hoc uinculo excommunicacionis se nouerint innodatos nec quisquam de illa scelesta faccione vllo unquam tempore ab ecclesia in regem coronari mereatur.</p>
                </div>
                <div>
                    <head>Footnotes</head>
                    <p>[1] other MS: &quot;penam pecuniariam utilem esse, cum non sit&quot;</p>
                    <p>[2] other MS: &quot;pateat per effectum quam cito&quot;</p>
                    <p>[3] other MS: an innexionem laqueorum</p>
                    <p>[4] other MS: primitiua</p>
                    <p>[5] other S: aliis</p>
                </div>
            </div>
        </body>
    </text>
</root>
