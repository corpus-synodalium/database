<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Treguier</title>
                <recordID>0233</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1338</origDate>
                <dateNotes/>
                <origPlace>Tréguier</origPlace>
                <diocese>Tréguier</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 233</p>
                <p>Year: 1338</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: date given by Travers</p>
                <p>Place: Tréguier</p>
                <p>Diocese: Tréguier</p>
                <p>Province: Tours</p>
                <p>CountryModern: France</p>
                <p>Latitude: 48.785833</p>
                <p>Longitude: -3.231111</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, 1113-1118</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>NOs ALANUS permissione diuina episcopus Trecorensis approbantes statuta synodalia alias per nos et per nostros predecessores edita, nisi quatenus fuerint reuocata; precipimus et mandamus, quatenus diligenter obseruentur, et sub penis in eisdem contentis, et quodlibet eorum publicetur iuxta eorumdem statutorum, et cuiuslibet eorum seriem et tenorem.</p>
                </div>
                <div>
                    <head>Capitulum 2</head>
                    <p>Item, statuimus, et statutum esse ostendimus, precipimus, et iniungimus, et mandamus, sub penis iuris, quod omnes curati nostrarum ciuitatis et diocesis Trecorensis infra tres hebdomadas a die nostri presentis statuti computandas in suis beneficiis residenciam faciant personalem sub pena suspensionis, quam ex tunc in ipsorum quemlibet contrarium facientem ferimus in his scriptis.</p>
                    <p>Et si dictam suspensionis sentenciam ipsi, uel eorum alter per octo dies sustinuerint immediate sequentes, ipsos, et eorum quemlibet excommunicacionis ex tunc uinculo innodamus.</p>
                </div>
                <div>
                    <head>Capitulum 3</head>
                    <p>Item, statuimus sub penis predictis, quod omnes beneficiati, curati, uel alias nostrarum ciuitatis et diocesis predictarum domos et maneria ad dicta sua beneficia, et quodlibet eorum spectancia in statu consueto et debito teneant, sustineant, et reedificent, et faciant decenter reparari infra festum B. Michelis in Monte Gargano proxime uenturum, et in eisdem domibus et maneriis infra metas parochiarum suarum maneant seu inhabitent, si et quatenus de iure uel consuetudine teneantur sub penis interdicti, quas contrarium facientes incurrere uolumus ipso facto.</p>
                </div>
                <div>
                    <head>Capitulum 4</head>
                    <p>Item, sciant omnes curati nostrarum ciuitatis et diocesis, et capellani se esse suspensos et excommunicatos auctoritate statutorum synodalium alias a nobis et predecessoribus nostris editorum, qui clericos incarceratos per iudices seculares, seu arrestatos sciuerint in parochiis suis, et ad eorum noticiam peruenerint, nec eos requisierint restituendos, et qui post requisicionem predictorum clericorum, et non restitucionem eis de ipsis factam, non cessauerint in ecclesiis suis a diuinis, in quibus ecclesiis seu parochiis detinebuntur clerici ante dicti.</p>
                </div>
                <div>
                    <head>Capitulum 5</head>
                    <p>Item, statuimus, et statutum alias esse ostendimus, et precipimus, sub penis predictis contentis in statutis antiquis, quod dicti curati, et eorum capellani requirant tales clericos captos, ut prefertur, per iudices seculares: quos si eis reddere recusauerint, cessent, ut premittitur, a diuinis iuxta formam statutorum antiquorum.</p>
                </div>
                <div>
                    <head>Capitulum 6</head>
                    <p>Item, statuimus pro salute subditorum, et libertate ecclesie obseruanda, quod statim dum quilibet curatus uel capellanus uiderit aliquem hominem clericum uerberantem, seu iurisdiccionem ecclesiasticam perturbantem quoquo modo, uel ad eorum noticiam peruenerit premissa uel eorum alterum fore facta, scribat nobis, uel officialibus nostris nomina testium qui premissa sciuerint, et citent predictos uiolatores seu perturbatores, seu uiolentiis et perturbacionibus predictis fiendis consilium, auxilium, uel fauorem prebentes; et citent insuper testes qui fuerint presentes in premissis; et quoad hoc dictis curatis, et eorum capellanis, et iuratis nostris, et eorum cuilibet in solidum plenariam committimus facultatem; uolentes predictos curatos, capellanos, et iuratos, qui in premissis et premissorum quolibet negligentes fuerint uel remissi, suspensionis sentenciam incurrere ipso facto.</p>
                    <p>Et si dictam sentenciam suspensionis in se per octo dies sustinuerint, excommunicacionis sentenciam incurrere similiter uolumus ipso facto.</p>
                </div>
                <div>
                    <head>Capitulum 7</head>
                    <p>Item, anno Domini millesimo trecentesimo tricesimo quarto die Iouis post Pentecosten, statutum alias a nobis factum de missa celebranda reuocamus, et ex causa.</p>
                </div>
                <div>
                    <head>Capitulum 8</head>
                    <p>Item, statuimus, et statutum esse ostendimus, ut sacerdotes et curati ciuitatis et diocesis Trecorensis habeant uitam, legendam, et historiam beati Tudguali confessoris patroni nostri, sub pena centum solidorum usualium contra eos et eorum quemlibet rebellem committenda, et in pios usus ad nostrum arbitrium applicanda, usque infra synodum proxime uenturam: et festum eiusdem sancti celebrent, et a clero et populo faciant solemniter obseruari, et eciam celebrari.</p>
                </div>
                <div>
                    <head>Capitulum 9</head>
                    <p>Item statuimus, ut quilibet capellanus curam animarum habens in nostra diocesi Trecorensi, semel in anno teneatur ecclesiam Trecorensem processionaliter uisitare, uidelicet die dominica post festum Trinitatis estiuale, et parochianos moneant et inducant, ut dicta die dictam ecclesiam Trecorensem processionaliter, ut premittitur, uisitent sub pena xxx solidorum usualium contra quemlibet dictorum curatorum in premissis negligentem committenda, et in pios usus conuertenda ad nostrum arbitrium.</p>
                </div>
                <div>
                    <head>Capitulum 10</head>
                    <p>Item, statuimus, et statutum esse ostendimus, ut nullus parochialis presbyter teneatur exequi, uel eciam publicare sentencias suspensionis seu excommunicacionis a nobis seu ab officialibus nostris, uel aliis iudicibus ecclesiasticis latas in eos qui sunt iurisdiccionis nostre, nisi infra tres hebdomadas a data impetracionis earumdem sentenciarum pro defectibus seu pro contumacia eisdem curatis fuerint presentate; et eas impetrantes, nisi infra dictum terminum dictis curatis dictas sentencias presentauerint, commodo careant earumdem, partique aduerse ad interesse nihilominus teneantur, et nobis ad emendam.</p>
                </div>
                <div>
                    <head>Capitulum 11</head>
                    <p>Item, inhibemus omnibus et singulis curatis nostrarum ciuitatis et diocesis Trecorensis, eorumque clericis, ne aliquas litteras a nobis nostrisque officialibus impetratas, seu in posterum impetrandas, execucioni in aliquo demandent, seu demandari faciant aut procurent, nisi sigillum nostrum, uel sigilla officialium nostrorum dictis litteris sint appensa, sub pena quindecim solidorum usualium contra eos, eorumque quemlibet contrarium facientes committenda, et in pios usus ad nostrum arbitrium conuertenda.</p>
                </div>
                <div>
                    <head>Capitulum 12</head>
                    <p>Item precipimus, ne de cetero clerici, beneficiati, aut ecclesiastice persone diu excommunicacionis sentenciam sustineant: et si in futurum in eadem sentencia per quadraginta dies, quod absit, uel amplius steterint; ipsos ad redeundum ad unitatem ecclesie sancte matris per capcionem et detencionem bonorum, et eciam propriorum corporum compellimus censura ecclesiastica mediante.</p>
                </div>
                <div>
                    <head>Capitulum 13</head>
                    <p>Item statuimus, et statutum esse ostendimus, ut fructus seu prouentus ecclesiasticis personis, quamdiu excommunicati fuerint, subtrahantur, et eisdem personis non reddantur postquam absolute fuerint; sed in utilitatem ecclesie Trecorensis, et ecclesiarum in quibus fuerint, uel in pios usus alias secundum arbitrium nostrum conuertantur.</p>
                    <p>Quod si per annum et amplius huiusmodi sententiis excommunicacionis steterint; priuacioni, cuiuscumque status fuerint, subiaceant ipso facto.</p>
                </div>
                <div>
                    <head>Capitulum 14</head>
                    <p>Item, monemus ex nunc omnes et singulos ecclesiarum rectores, et beneficiatos, curatos nostrarum ciuitatis et diocesis Trecorensis, quatenus in dictis suis ecclesiis, sub penis iuris, faciant residenciam personalem, et eisdem deseruiant, prout cura exigit eorumdem, infra quindecim dies a data presentium computandos.</p>
                </div>
                <div>
                    <head>Capitulum 15</head>
                    <p>Quia nonnulli maliciose pro extorsione pecunie, seu alias odio uel rancore ad hoc inducti, falsa impedimenta seu ficticia consanguinitatis, affinitatis, cognacionis spiritualis, seu alterius matrimonii primitus ab altero contracti, opponunt contra matrimonia rite et legitime contracta, per que impediuntur, et multoties dissoluuntur, sequuntur adulteria, et alia delicta: idcirco statuimus, et ordinamus, quod quicumque talia et ficticia impedimenta contra huiusmodi matrimonia legitima scienter opposuerit, et eorum publicacionem in facie ecclesie, ut moris est, fieri impediuerit maliciose, cuiuscumque status aut condicionis existat, excommunicacionis sentenciam incurrere uolumus ipso facto.</p>
                </div>
                <div>
                    <head>Capitulum 16</head>
                    <p>Item, cum indecorum sit, ut ille exhortator castitatis existat, qui in se castitatem non obseruat, et de fratris oculo amoueat festucam, qui in proprio trabem gestat: statuimus, et ordinamus, immo statutum esse ostendimus, quod nullus sacerdos, curatus, seu rector parochialis focariam, seu mulierem aliquam de qua sinistra suspicio fornicacionis seu adulterii contra ipsum possit oriri, teneat seu habeat secum in domo publice: alioquin ipso facto suspensionis sentenciam incurrat a diuinis: sciens quod si dicta suspicione durante celebrauerit, sicut prius, se irregularitatis laqueo innodabit.</p>
                </div>
                <div>
                    <head>Capitulum 17</head>
                    <p>Item, cum quilibet presbyter, seu uir ecclesiasticus pensum seruitutis sue persoluere, et horas canonicas qualibet die dicere horis debitis teneatur, et laudes suo Creatori super iudicia iustitie sue referre iuxta canonicas sancciones: statuimus, et ordinamus, quod si presbyter, uel alius uir ecclesiasticus, qui ad hoc teneatur, obmiserit per tres dies naturales continue horas suas canonicas dicere seu recitare, ab alio quam a nobis non possit absolui.</p>
                </div>
                <div>
                    <head>Capitulum 18</head>
                    <p>Item, cum iustum sit, ut illi prouentus ecclesiasticus subtrahatur, cui et ingressus ecclesie denegatur: uolumus, et ordinamus, quod si rector, curatus, seu uir ecclesiasticus post octo dies excommunicacionis seu suspensionis sentenciam in se sustinuerit animo indurato, fructus seu prouentus eius beneficii sibi omnino denegentur, et in manibus nostris per deputatos integre percipiantur tamquam in manu sequestra, donec absolucionis sue beneficium meruerit obtinere.</p>
                </div>
                <div>
                    <head>Capitulum 19</head>
                    <p>Item, quia nonnulli sacerdotes seu uiri ecclesiastici cum deberent horas canonicas dicere, easdem horas de sanctis ignotis, et qui forte numquam fuerunt in rerum natura recitant: uolentes patronos nostros et ecclesie nostre, beatos uidelicet IUONEM et TUDGUALUM dignis honoribus, in quantum nobis est possibile, uenerari: statuimus, et ordinamus, quod qualibet die Lune de B. IUONE, qualibet die Iouis de B. TUDGUALO, qualibet die Sabbati de B Uirgine MARIA hore canonice dicantur, nisi festum aliquod solemne in eisdem euenerit, et nisi in temporibus aduentus, quadragesimali, et paschali.</p>
                </div>
                <div>
                    <head>Capitulum 20</head>
                    <p>Item, quia nonnulli maleuoli, inuidi et emuli franchisias, immunitates et libertates Minihii seu Asili B. TUDGUALI infringunt; tallias, collectas, et alia onera hominibus et uasallis dicti Minihii imponunt; terram dicti Minihii pillant, inuadunt, et depredant; pedagia, guidagia, et alias exacciones indebitas ab hominibus dicti Minihii de his que uendunt et emunt infra ipsum exigunt indebite: quam ob rem statuimus, et ordinamus, quod quicumque, cuiuscumque condicionis et status existat, qui premissa uel eorum aliqua perpetrauerit, seu immunitates, libertates, et franchisias dicti Minihii seu Asili perturbauerit directe uel indirecte, seu hoc fieri procurauerit, excommunicacionis incurrat sentenciam ipso facto: uolentes insuper, et statuentes, quod in qualibet parochiali ecclesia qualibet die dominica denunciet populo pro diuinis audiendis adunato curatus seu sacerdos pro eodem deseruiens tales, et omnes perturbantes iurisdiccionem ecclesie Trecorensis pronunciet excommunicatos cum cruce et libro ad terram prostratis, et candelis extinctis: alioquin si hoc dimiserint, penam canonicam poterunt formidare.</p>
                </div>
                <div>
                    <head>Capitulum 21</head>
                    <p>Item, cum quilibet clericus nostre diocesis cui tonsuram clericalem contulimus, uel contulerunt predecessores nostri, iurauerit seu iurare debuerit, prout est fieri consuetum, quod ad quemcumque statum contigerit ipsum deuenire, numquam deueniret contra iurisdiccionem nostram, et contra libertatem et franchisiam beati TUDGUALI et ecclesie Trecorensis, nec alicui daret contra ipsam consilium, auxilium, et fauorem: statuimus, quod quicumque clericus uel persona ecclesiastica nostre diocesis dans consilium, auxilium alicui contra iurisdiccionem nostram, et libertatem et franchisiam beati TUDGUALI et ecclesie Trecorensis, eo ipso excommunicacionis sentenciam incurrat; uolentes eciam hoc statutum qualibet die dominica in qualibet parochiali ecclesia nostre diocesis publicari, ne quis in hoc ignorantie nubilo se ualeat excusare.</p>
                </div>
                <div>
                    <head>Capitulum 22</head>
                    <p>Item, uolumus, et ordinamus, quod quilibet rector, seu curatus, seu uicarius nostre diocesis, cum ad ecclesias eorum causa uisitacionis accesserimus, missam in propria persona celebrent coram nobis, iusto tamen impedimento cessante.</p>
                </div>
                <div>
                    <head>Capitulum 23</head>
                    <p>Item, reuocamus ex nunc omnes gracias et licencias a nobis seu predecessoribus nostris cuicumque curato, uicario, seu alias beneficiato nostre diocesis de non residendo personaliter in suis beneficiis antedictis concessas: monendo ipsos ex nunc; sub pena suspensionis et excommunicacionis, ut infra unum annum a data presentium in dictis beneficiis suis residenciam faciant personalem.</p>
                </div>
                <div>
                    <head>Capitulum 24</head>
                    <p>Item, reuocamus eciam omnes gracias et licencias a nobis et a predecessoribus nostris quibuscumque concessas de celebrando in capellis, oppidis, seu castris; inhibentes omnibus capellanis nobis subditis, ne in eisdem audeant celebrare.</p>
                </div>
                <div>
                    <head>Capitulum 25</head>
                    <p>Item, uolumus, et ordinamus, quod quilibet rector, seu pro eo deseruiens in qualibet parochia die dominica in missis publice nominet excommunicatos, ut per hoc rubore et uerecundia confusi, ad gremium matris ecclesie citius reuertantur.</p>
                </div>
                <div>
                    <head>Capitulum 26</head>
                    <p>Item, precipimus, et mandamus omnibus rectoribus, seu pro eis deseruientibus, sub pena suspensionis, quatenus reddant testamenta suorum parochianorum defunctorum alicui de officialibus nostris infra octo dies, et quod ad hoc moneant parochianos suos eadem testamenta tenentes, ut infra dictum terminum ipsa exhibeant; alioquin ulterius ipsa detinentes excommunicacionis sentenciam incurrant ipso facto.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
