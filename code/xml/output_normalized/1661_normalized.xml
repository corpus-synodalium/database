<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nottingham</title>
                <recordID>1661</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1334-07-13</origDate>
                <dateNotes/>
                <origPlace>Nottingham</origPlace>
                <diocese>Lincoln</diocese>
                <province>York</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Other</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1661</p>
                <p>Year: 1334</p>
                <p>Month: 7</p>
                <p>Day: 13</p>
                <p>Circa: None</p>
                <p>DatingNotes: None</p>
                <p>Place: Nottingham</p>
                <p>Diocese: Lincoln</p>
                <p>Province: York</p>
                <p>CountryModern: England</p>
                <p>Latitude: 52.95</p>
                <p>Longitude: -1.133333</p>
                <p>PlaceNotes: None</p>
                <p>Classification: Other</p>
                <p>IssuingAuthority: Henry Burghersh</p>
                <p>IssuingAuthorityAlt: None</p>
                <p>RegnalStart: 1320</p>
                <p>RegnalEnd: 1340</p>
                <p>Delegated: None</p>
                <p>ClassificationNotes: Statutes for consistory</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Wilkins, II, 571-74</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>HENRICUS, permissione diuina Lincolniensis episcopus, dilecto in Christo filio officiali consistorii nostri Lincolniensis, salutem, et perpetuam memoriam rei geste.</p>
                    <p>Legum et canonum prouidi conditores summis uigiliis erumnis [1] et laboribus suis temporibus insudabant, ut cuiuslibet iniquitatis et iniurie spurcicia reprobata, luceret in medio ueritas non absconsa, per quam sic per eos studiosius [2] adinuentam, et a suis posteris facilius intellectam, iusticia cuilibet debita redderetur.</p>
                    <p>Quorum exempla corditer cupientes ut consistorium officialitatis nostre Lincolniensis supradicte, ad quod omnes subditi nostri in multitudine confluunt copiosa, nedum debitis honoribus decoretur, sed eciam defectus maxime reperti in uisitacione nostra, quam nuper per uos fieri fecimus, debite reformentur, quatenus persone dicti concilii secundum infrascripta in singulis suis gradibus distinctius regulate, nostris utinam temporibus uirtutum floreant incrementis, cuilibet passim iusticiam celerem ministrantes, presenti pagina duximus statuendum.</p>
                </div>
                <div>
                    <head>Capitulum 1</head>
                    <p>Inprimis statuimus, quod officialis dicti concilii, et quilibet eius presidens utramque partem reuerenter audiat et auscultet, ne si prepropere alteram partem assumpserit, suspectus merito iudicetur, et cum partes hinc inde perorauerint in iura, si poterit, ipsas compleat et emendet, hinc inde dicta ponderans et dirimens equa lance, et in singulis causis meram et simplicem iusticiam faciat, atque puram, quatenus humana fragilitas patitur, omni fauore et odio procul pulsis.</p>
                    <p>Idem uero officialis in singulis sessionibus presenciam suam exhibeat personalem, nisi causa aliqua racionabili ipsum contigerit impediri.</p>
                    <p>In citacionibus concedendis sit prouidus et discretus, cum omni cautela precauens, ne quis uexetur indebite per easdem; in rescriptis, execucionibus, et decretis, ac aliis officium suum concernentibus, se facilem prebeat et benignum; iura insuper, statuta, et consuetudines dicti concilii, quantum sue fragilitati permittitur, obseruet, et ab aliis ministris ipsius curie quibuscunque firmiter et diligenter faciat obseruari.</p>
                </div>
                <div>
                    <head>Capitulum 2</head>
                    <p>Examinator dicti concilii in principio admissionis sue iuramentum prestet coram presidente dicti concilii corporale, quod scil. [3] in officio suo nullum falsum scienter committet, ueritatem a teste cum omni cautela, qua poterit, eliciet et assumet, singulas circumstancias, que iudicem monere poterint, a teste requirendo, et eas in scriptis cum causis scientie cuiuslibet dicti redigi faciendo, meram et simplicem iusticiam faciat, quatenus humana fragilitas patitur, omni fauore et odio procul pulsis; quodque iura, statuta, et consuetudines dicti concilii laudabiles firmiter obseruabit, et ab aliis secundum posse suum faciat obseruari.</p>
                    <p>Statuimus insuper, quod examinator quicunque dicti concilii se facilem reddat ad suum officium peragendum, nullatenus remissum, difficilem, aut nimium curiosum, nec ab eodem pretextu familiaritatis seu seruitii se absentet, nisi licencia presidentis petita et obtenta.</p>
                    <p>Item in responsionibus partium et procuratorum ad posiciones seu interrogatoria claras recipiat, quantum poterit, responsiones, examinaciones causarum non intermisceat, sed secundum ordinem admissionis testium examinentur protinus absque mora.</p>
                    <p>Item uolumus et mandamus, ut omnis tollatur sinistra suspicio, quod examinator clericum habeat, qui sub eo dicta scribat testium et curie; iuretur modo consimili, quo sicut ipse, sic quod uterque possit alterius esse testis, quorum neuter dicta testium alicui facto nutu aut signo ante publicacionem eorundem detegat seu reuelet, seu in noticiam cuiuspiam deducat sub debito iuramenti.</p>
                </div>
                <div>
                    <head>Capitulum 3</head>
                    <p>Item, quoniam multitudo onerosa nihil habet honesti, et presidentes dicti concilii aduocatos, et maxime procuratores absque delectu personarum eciam indistincte hactenus receperunt; statuimus et ordinamus, ut aduocati dicti concilii bis senum numerum non excedant, nisi ex causa maiori racionabili, et licencia officialis dicti concilii dictum numerum per duos habiles et sufficientes ad plus duxerit ampliandum: procuratores uero propter amplitudinem nostre dioceseos sexdecim sint in numero, et non ultra, nisi de iam admissis adhuc permiserit officialis nostri discrecio regulata, de quorum omnium priuatis condicionibus et sciencia per eundem officialem nostrum inquiri uolumus, ut quem ad dictum officium inhabilem inuenerit et indignum, de dicto numero totaliter deleat et expellat.</p>
                    <p>Si uero aliquem in procuratorem uel aduocatum dicti concilii assumi contigerit uel destrui propter numerum, uel ex causa alia approbata, officialis dicti loci, ad quem ipsorum creacio dignoscitur pertinere, admittendum tam in moribus, quam in sciencia examinet diligenter; nullum admittens ad alterutrum officium supradictum, nisi cui tam mores, quam sciencia ex laudabili testimonio suffragentur.</p>
                    <p>Nullus uero in aduocatum dicti loci exnunc aliqualiter admittatur, nisi iura civilia et canonica per sex annos ad minus publice audierit in aliquo studio generali, et agitacioni causarum per annum interfuerit, citra quod tempus per presidentem dicte curie nullus admittatur, nisi de nostra uel successorum nostrorum gracia speciali.</p>
                    <p>Procurator uero nullus de cetero fiat aut creetur, nisi per quatuor annos dicte scientie uacauerit addiscendo, quodque in dicto concilio steterit secundum discrecionem prouidam admittentis.</p>
                    <p>Caueat insuper officialis, ne de uno loco procuratores recipiat et admittat, sed de singulis archidiaconatibus, si habiles fuerint presentati, maxime amplitudinem et indigenciam eorundem recipiat indistincte.</p>
                </div>
                <div>
                    <head>Capitulum 4</head>
                    <p>Item procuratores seu aduocati causas seu negocia non assumant, nec eciam persequantur aut occupent in eisdem, seu ea, que in facto consistunt, inconsultis aduocatis, proponant, nisi forte pro parte rea, et hoc per unicum solum diem, cum tractus ad consistorium subito uenerit improuisus, sed tam aduocati, quam eciam procuratores suis officiis et finibus sint contenti.</p>
                    <p>Cessent autem inter eos garrule, contumelie, rixe, conuicia, et alia quecunque inhonesta, ad que si quis eorum processerit inconsulte, sic per officialem debite corrigatur, quod pena unius alios terreat similia perpetrare.</p>
                    <p>Aduocati uero et procuratores curialiter et modeste in iudicio postulent et allegent, reuerenciam prebentes debitam presidenti: uno electo negocio cetere cause sileant, quousque presidens eidem duxerit finem imponendum.</p>
                    <p>Nullus in alterius causa seu negocio postulet aut loquatur, nisi post allegaciones perfectas partium presidens ex causa aliquem decreuit audiendum; qui uero in premissis quatuor casibus post tres moniciones officialis congruas repertus fuerit incorrigibilis, aut rebellis, ab usu officii sui in dicto concilio in perpetuum uel ad tempus maxime discrecioni eiusdem officialis, et culpam huiusmodi suspendatur.</p>
                </div>
                <div>
                    <head>Capitulum 5</head>
                    <p>Item statuimus, quod aduocati et procuratores antiquiores sedes habeant in dicto concilio honorabiliores, et officiali propinquiores; ceteri uero secundum gradum suum, prout sunt priores et posteriores tempore, propius et remotius a iudice collocentur; nullum non iuratum inter eos aliqualiter admittentes.</p>
                </div>
                <div>
                    <head>Capitulum 6</head>
                    <p>Item, ut inter aduocatos et procuratores, seu saltem extraneos aliqua sit discrecio, statuimus, quod aduocati singuli in sessionibus saltem [4] epitogia talaria habeant et utantur.</p>
                </div>
                <div>
                    <head>Capitulum 7</head>
                    <p>Item statuimus et ordinamus, quod quilibet in aduocatum seu procuratorem dicti concilii admittendus in admissione sua iuret, quod officium suum diligenter et fideliter exequatur, et quod factum in iudicio non proponat, nisi quod uerum et iustum esse credit, secundum informacionem debitam partis sue; et quod eciam in informacionibus a suis partibus et clientibus recipiendis ueritatem factam ab eisdem cum omni cautela, qua poterit, eliciet, et assumet, pericula causarum partibus ipsis inde prouentura, quatenus sciuerit, patienter exponens; et quod eciam desperata negocia non admittet, sed cum causam assumptam aliquam sibi iniustam esse constiterit, illam illico, prout de iure tenetur, totaliter derelinquat.</p>
                    <p>Et quod eciam iura, statuta, et laudabiles consuetudines dicti concilii firmiter obseruabit, et ab aliis faciet obseruari.</p>
                    <p>Quodque concilio predicto intendet totaliter et assistet, nemini sic se obligans ut familiaris aut minister cuius occasione a dicto concilii tempore, quo contigerit id fieri et teneri, prestetur, sit ius recedendi; et quod nunquam concilium aut curiam frequentabit, maxime temporibus ad tenendum concilium assignatis, absque presidentis licencia speciali, quam sibi [5] nisi ex causa necessaria seu probabili, non uoluntaria aut conficta, uolumus indulgeri: quod quidem iuramentum quemlibet iam admissum precipimus facere et presentare.</p>
                </div>
                <div>
                    <head>Capitulum 8</head>
                    <p>Item statuimus et ordinamus, quod nullus aduocatus, procurator, examintor, clericus, aut minister dicti concilii, citaciones aliquas friuolas ad uexandum aliquos indebite, uel extorquendum ab eis pecuniam, summo casu impetret aut procuret, seu impetracioni huiusmodi consilium prebeat auxilium, aut fauorem.</p>
                    <p>Nullus uero eorum falsum in suo officio committat, aut probaciones alicuius maliciose subtrahat, impediat, seu impediri procuret, aut falsis literis instrumentisue scienter utatur, seu uti permittat in iudicio, ueraue instrumenta certificatoria seu literas supprimat aut corrumpat, testes subornet, subornariue aut corrumpi faciat aut procuret, impetracionesue regias in causis dicti concilii ad forum ecclesiasticum spectantibus impetret, impetrariue faciat aut procuret, seu impetracioni huiusmodi opem prebeat seu consensum, aut aliqua mandata preiudicancia, aut processum presidentis dicti loci impediencia, falso et maliciose porrigat, iudicemue uel partem per laicalem potenciam attachiari seu indictari faciat aut procuret, ad uetitumue trahat examen, seu alicui premissorum consilium prebeat, auxilium, aut fauorem; qui uero de aliquo premissorum conuictus fuerit, preter penam canonicam ab officio in dicto concilio perpetuo suspendatur; qui uero de aliquo premissorum probabiliter sit suspectus, aut eciam diffamatus, si conuinci non poterit, nisi se purgauerit, secundum officialis arbitrium eciam suspendatur.</p>
                </div>
                <div>
                    <head>Capitulum 9</head>
                    <p>Item statuimus, quod nullus aduocatus aut procurator dilaciones friuolas ad impediendum processum presidentis in iudicio postulet seu alleget.</p>
                </div>
                <div>
                    <head>Capitulum 10</head>
                    <p>Item, quod singuli predicti in sessionibus singulis, et diebus singulis tempestiue ueniant, et nullatenus recedant, ipsis non finitis, absque presidentis petita licencia et obtenta.</p>
                </div>
                <div>
                    <head>Capitulum 11</head>
                    <p>Item statuimus, quod post finitum registrum cause pauperum audiantur, et celeriter terminentur, quibus presidens de aduocatis et procuratoribus, si petatur, prouideat indilate; aduocati uero et procuratores per ipsum talibus assignati, facta fide de paupertate et insufficiencia, sua officia et labores gratis impendere teneantur.</p>
                </div>
                <div>
                    <head>Capitulum 12</head>
                    <p>Item, ut in concilio nostro cuiuslibet uitetur et cesset materia falsitatis, statuimus et ordinamus, quod de libellis, iustificacionibus, excepcionibus, et proposicionibus singulis in iudicio faciendis fiant tres scripture; quarum una clara absque rasura, in locis potissime suspectis, et interlineari quolibet, penes registrarium remaneat, cui in omni dubio firmiter [6] credi et stari uolumus, et altera parti aduerse liberetur, tercia penes proponentem suo periculo remanente, que quidem per registrarium, qui fuerit, uno tantum signo, alioquin per clericum scribentem suo signo singule consignentur.</p>
                    <p>Item procuratoria, instrumenta, et litere quecunque iudicialiter exhibite in concilio consignentur, et eorum uera copia sumptibus partis remaneat in registro, originalibus parti exhibenti post receptam copiam illico liberandis; que quidem exhibita salua custodiat, et, quoties presidenti uidebitur, exhibeat et producat.</p>
                </div>
                <div>
                    <head>Capitulum 13</head>
                    <p>Item statuimus, quod cum pars aliqua libellum, excepciones, uel proposiciones aliquas seu attestaciones amiserit, uel non habuerit, quod a registrario eam seu eas redimat absque mora, qui pro redempcione earum se non exhibeat difficilem aut remissum, ne cause ea occasione dilacionem, quod absit, capiant longiorem.</p>
                </div>
                <div>
                    <head>Capitulum 14</head>
                    <p>Item, quum intelleximus, quod libello in iudicio proposito, et lite contestata, post omnes terminos ad probandum parti actrici per iudicem assignatos modicum ante publicacionem testium pars rea ad causam eandem plus debito differendam proponit contrarium unum [7] factum, super quo tot dilaciones postulat, et assequitur negotium differendo, quod quum ad probandum nihil effectuale exhibet aut producit, et idem in excepcionibus peremptoriis opponitur, quod ueremur; uolentes scil. [8] dilaciones huiusmodi, quantum cum Deo possumus, amputare, statuimus et ordinamus, quod quum contestacio aliqua fieri debeat, quod eodem die cum iustificacione, adieccione, seu declaracione, si fieri debeat, plene fiat, uel saltem infra triduum, si tot dies eiusdem [9] sessionis superfuerint, et commode fieri poterit, alioquin primo die sessionis proxime sequentis absque dilacione longiore.</p>
                    <p>In casu tamen cum contestacionem huiusmodi faciens dilacionem mensis ad contestandum receperit prius per decretum, cum per totum mensem huiusmodi plene [10] deliberare poterit, si iustificare uoluerit, adiicere, uel declarare dictum beneficium, terminum dierum nolumus indulgeri, sed contestacionem suam modo predicto faciat in die plene, ut predicitur, ad contestandum sibi per iudicem limitato, ultra quem iustificare, adiicere, seu declarare non ualeat, obstante sibi tanti temporis negligencia manifesta.</p>
                    <p>Cum uero iustificacio, adieccio, seu declaracio huiusmodi sit proposita, et per presidentem concilii sit admissa, proponere uolens factum contrarium a tempore admissionis huiusmodi infra tres dies, ut premittitur, hic proponat, et idem obseruetur in duplicacionibus, triplicacionibus, quadraplicacionibus et quarumcunque proposicionum seu excepcionum contrariis proponendis.</p>
                </div>
                <div>
                    <head>Capitulum 15</head>
                    <p>Item, quum aliquis super aliquo defectu notabili predicto culpabilis arguitur aut contemptor, aliusue extra curiam super contemptu effectualiter euocatur, factis sibi in scriptis interrogatoriis, ex officio statim meram et plenam ueritatem per se et personaliter exprimat, respondendo absque strepitu, et quacunque alia figura iudicii, pro quo si conuictus fuerit iuratus, nullus curie ob contemptum huiusmodi protegendum iudicialiter postulet, consiliumue prebeat aut iuuamen; uerum contemptor huiusmodi sit conuictus parti de expensis, damnis, et interesse, et presidenti nihilominus de contemptu satisfaciat competenter.</p>
                    <p>Rursum, si quid in dictis statutis et ordinacionibus obscurum fuerit, ambiguum, seu eciam [11] diminutum, illud declarandum, interpretandum, addendum, uel minuendum nobis et successoribus nostris potestatem specialiter reseruamus, ad subditorum nostrorum [12] commodum et quietem, dictique concilii debitum regimen et honorem.</p>
                    <p>Uos conseruet nostri clemencia saluatoris.</p>
                    <p>Dat. apud Nottinghamum 3. idus Iulii, anno Domini millesimo trecentesimo tricesimo quarto, et consecracionis nostre decimo quarto.</p>
                </div>
                <div>
                    <head>Explicit</head>
                    <p>Expliciunt statuta consistorii episcopalis Lincolniensis.</p>
                </div>
                <div>
                    <head>Footnotes</head>
                    <p>[1] &quot;erumnis&quot; printed in round brackets.</p>
                    <p>[2] &quot;studiosius&quot; printed in round brackets.</p>
                    <p>[3] &quot;scil.&quot; printed in round brackets.</p>
                    <p>[4] &quot;saltem&quot; printed in round brackets.</p>
                    <p>[5] &quot;sibi&quot; printed in round brackets.</p>
                    <p>[6] &quot;firmiter&quot; printed in round brackets.</p>
                    <p>[7] &quot;unum&quot; printed in round brackets.</p>
                    <p>[8] &quot;scil.&quot; printed in square brackets.</p>
                    <p>[9] &quot;eiusdem&quot; printed in round brackets.</p>
                    <p>[10] &quot;plene&quot; printed in round brackets.</p>
                    <p>[11] &quot;eciam&quot; printed in round brackets.</p>
                    <p>[12] &quot;nostrorum&quot; printed in round brackets.</p>
                </div>
            </div>
        </body>
    </text>
</root>
