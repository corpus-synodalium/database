<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Dublin</title>
                <recordID>2017</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1214</origDate>
                <dateNotes/>
                <origPlace>Dublin</origPlace>
                <diocese>Dublin</diocese>
                <province>Dublin</province>
                <country>Ireland</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 2017</p>
                <p>Year: 1214</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Dublin</p>
                <p>Diocese: Dublin</p>
                <p>Province: Dublin</p>
                <p>CountryModern: Ireland</p>
                <p>Latitude: 53.347778</p>
                <p>Longitude: -6.259722</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 22, coll 925-32</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>All Text</head>
                    <p>REctores ecclesiarum, et uniuersi, quibus incumbit regimen animarum, plebes sibi commissas exemplo bone conuersacionis in fide recta et bonis moribus diligenter instruant, et informent; ut autem liberius et efficacius officium impleant exhortantis, uniuersi, curam habentes animarum, ecclesiasticis officiis et aliis studiis se exerceant, et oracionibus et leccionibus iugiter intendant.</p>
                    <p>Sint pudici, uirtutum operacione preclari, humilitate prediti, pacifici, annunciantes bona, dissensiones, rixas, et scandala resecantes.</p>
                    <p>Ab illicitis spectaculis se abstineant, et precipue torneamentis, luctis, et aliis, ubi sanguinis effusio poterit formidari.</p>
                    <p>Tabernas et inhonesta conuiuia non frequentent, extranearum fugiant consorcia feminarum, et omnium, ex quarum cohabitacione sinistra suspicio poterit oriri.</p>
                    <p>Si quis autem de incontinentie vicio grauiter diffamatus, non poterit canonice se purgare, habebitur pro conuicto; conuictis uero uel in iure confessis fructus beneficiorum seu stipendia subtrahantur, donec inde nostram graciam consequantur.</p>
                    <p>Ceteri in sacris ordinibus constituti, iuxta modum culpe canonice puniantur; grauiore pena uel animaduersione sunt plectendi presbyteri, qui proprias filias, quas baptizauerint, uel semel ad confessionem admiserint; et rectores, qui proprios parochianos corrumpere non uerentur.</p>
                    <p>Hec autem, que supra diximus de pena presbyterorum parochias regentium, ad alios extendi uolumus, qui parochias non regunt; cum omnes pari uoto continentie sunt astricti, et omnes deceat par honestas.</p>
                    <p>Concubine presbyterorum seu clericorum, qui in sacris ordinibus fuerint constituti, de quibus constiterit, per excommunicacionis sentenciam ad agendam penitenciam compellantur, earundem absolucione nobis, preterquam in mortis articulo, reseruata.</p>
                    <p>Si qui autem excommunicacione concepta, animo obstinato in peccato pertinaciter perseuerent, corripiantur brachio seculari, et in uita careant communione fidelium, et in morte ecclesiastica sepultura talibus denegetur.</p>
                    <p>Caueant insuper rectores, ne publice fornicariis, aut de vicio incontinentie diffamatis parochias regendas committant, quod si forte presumpserint, xl. solidorum pena nouerint se mulctandos.</p>
                    <p>Sicut uita presbyterorum a uita uulgari debet esse seiuncta; ita decet in habitu et incessu, ut a ceteris distinguantur.</p>
                    <p>Propter quod inhibemus, ne cappis manucatis, uel aliis indumentis leuitatis uel lasciuie notam pretendentibus, publice utantur contra constitucionem concilii generalis, alioquin huiusmodi indumenta fabrice ecclesiarum, ubi degunt, uel quibus deseruiunt, applicentur.</p>
                    <p>Eligant itaque rectores ecclesiarum presbyteros note ordinacionis, et conuersacionis honeste, potentes ope et sermone, qui exemplo uite, et uerbo doctrine parare Domino ualeant plebem perfectam, qui circa correccionem parochianorum uigilent incessanter, et excessus subditorum diligentius inuestigent, et corrigant, que sunt familiariter corrigenda.</p>
                    <p>Excessus autem, qui in publicam prodeunt noticiam uel famam, archidiaconis uel decanis sine more denuncient corrigendos, ad quod iuramenti uinculo astringantur.</p>
                    <p>Ad hec precipimus, ut rectores uel eorum presbyteri singulis intersint capitulis, ut excessus denuncient subditorum et denunciaciones, uocaciones, et execuciones, uel alias mandata recipiant, que occurrerint iniungenda.</p>
                    <p>Nullus autem ad penitenciarium nostrum Dublin. mittatur pro aliquo delicto, nisi de quo in iure confessus fuerit, uel conuictus; enormia uero delicta nobis uel penitenciario nostro, preterquam in mortis articulo, reseruamus.</p>
                    <p>Litteras autem decani uel officialis ad penitenciam gratis concedi precipimus penitenti, et ut liqueat, qualis fuerit penitencia, et pro quo crimine sit iniuncta, penitens litteras penitenciarias referat ad mittentem.</p>
                    <p>In singulis eciam decanatibus per capitulum duo eligantur presbyteri, qui moribus et sciencia prediti, confessiones audiant sacerdotum, ac pro lenitate stipendiorum uiliores honestioribus, uel pericioribus imperiti preferatur. Stipendia presbyterorum unius anni taxanda duximus tres marcas, in dicioribus tamen ecclesiis iuxta ecclesiarum facultates presbyteris uolumus uberius prouideri.</p>
                    <p>Rectores ecclesiarum ecclesiis suis presbyteros non preficiant, donec ipsos archidiaconis uel eorum officialibus representauerint.</p>
                    <p>Precipimus sacerdotibus ut ieiuni intrent synodum; ieiunio enim debet fieri et oracione.</p>
                    <p>Item precipimus districtius, quod omnes presbyteri, maxime curam animarum habentes, ueniant ad synodum, et si graui infirmitate detenti, aut alia necessitate ineuitabili uenire non poterint, suum capellanum mittant, aut clericum loco suo.</p>
                    <p>Item precipimus, quod in eundo ad synodum, et redundo a synodo, honeste ambulent presbyteri, et honesta querant hospicia, ut in eis circumspecte se habeant, ne status clericorum uertatur in contemptum et opprobrium populo, cum laicis esse debeant speculum et exemplum, de quorum ordinacione, uita, et sciencia examinacione habita diligenti, illi, qui reperti fuerint idonei, admittantur, et stipendiorum quantitas in publicum rotulum capituli redigatur.</p>
                    <p>Ordinati uero non a suis episcopis uel alias irregularitate notati, ad nos mittantur, pro gracia, si digni fuerint, obtinenda.</p>
                    <p>Presbyteri sint seduli ad diuina officia horis competentibus et statutis in suis ecclesiis celebranda, ne de desidia uel negligencia arguantur.</p>
                    <p>Qui autem cantant, distincte proferant et aperte, non transiliendo, neque transcurendo uel sincopando, sed cum debita reuerencia, ut ad deuocionem excitent animos subditorum: infirmos singulis diebus dominicis et festiuis uisitent diligenter.</p>
                    <p>Caueant autem presbyteri, ne ad uisitandum infirmos se exhibeant difficiles, quacumque hora fuerint requisiti; siquidem presumpserint, canonicam non effugient ulcionem.</p>
                    <p>Nec, sicut hactenus a quibusdam est presumptum, mittant cum eucharistia diaconos ad infirmos, dum ipsi in potacionibus seu aliis uoluptatibus carnis uacant, sed personaliter infirmos adeant, et confessiones audiant solerter, crimina et circumstancias criminum inuestigent, et infirmis, que foret penitencia iniungenda, innotescant, et iniungant, et penitenciam recipiant, cum saluti fuerint restituti; cum non sit infirmis penitencia iniungenda pro furtis, et rapinis, seu damnis aliis irrogatis.</p>
                    <p>Missarum celebracionem non iniungant, rerum restitucione pretermissa, sicut a quibusdam fieri solet, qui non salutem querunt animarum, sed compendium temporale; sed ante omnia rem restitui uel damna resarciri precipiant defraudatis.</p>
                    <p>Cum autem ad uisitandum infirmos cum eucharistia accedunt in urbibus, et uillis, ubi ecclesie site sunt, pro reuerencia corporis Christi superpelliciis sint induti, cum cruce, lucerna accensa, et campana, clerico uel aliquo alio preeunte.</p>
                    <p>Adhec firmiter inhibemus, ne cuiquam communio corporis Christi uel morienti ecclesiastica sepultura pretextu cuiuslibet debiti denegetur.</p>
                    <p>Nullus autem presbyterorum alienum parochianum ad confessionem uel communionem corporis Christi admittere presumat, sine licencia proprii sacerdotis.</p>
                    <p>Cum autem a sacerdote licencia petitur alteri confitendi, sacerdos personam designet, cui debeat confiteri, ne quis sub tali uelamine nemini confitendo penitentie desinat sacramentum.</p>
                    <p>Ne autem presbyteri questum saluti animarum preferant, tractatum de decimis, siue aliis temporalibus in confessionibus non premittant, sed diligenter exponentes confitenti, qualiter debeat confiteri, quique sit fructus penitentie; ac omnibus expletis, tunc demum exigat, que de decimis uel aliis ecclesie debentur.</p>
                    <p>Similiter et in sacro die Pasche absque ulla exaccione decime uel debiti siue oblacione liberaliter conferant corpus Christi, ne una manu porrigendo eucharistiam, altera recipiendo pecuniam, nostre redempcionis ministerium sit uenale; quod, si compertum fuerit, precipimus grauiter uindicari.</p>
                    <p>Adhec firmiter inhibemus, ne quis alienum parochianum ad matrimonium contrahendum, nisi tam ibi, ubi uir conuersatus fuerit, quam ubi femina degit, diligens scrutinium premittatur, et referat litteras suo prelato, quid per scrutinium appareat, continentes.</p>
                    <p>Fidei daciones et de matrimonio contrahendo fieri prohibemus, nisi coram testibus fide dignis, et sub presencia sacerdotis.</p>
                    <p>Laici eciam, qui talibus interfuerint contractibus puniantur.</p>
                    <p>Quia uero exigentibus culpis nostris, fructus humanis necessitatibus celesti miseracione prouiso frequenter absorbet repentina calamitas tempestatum, oracionum suffragiis est Christi misericordia et piis precibus inuocanda; ideo singuli presbyteri cum eris intemperiem uiderint imminentem, nec expectato nostro uel archidiaconorum nostrorum mandato, protinus per processiones et humiles oraciones deuociones excitent subditorum, ne, dum iussionis nostre auctoritas expectatur, ultra quam expediret, deprecacio fidelium prorogetur.</p>
                    <p>Quia domum Dei decet ornari honore congruo, dicente psalmista: [1] Domine, dilexi decorem domus tue; [2] precipimus in uasis, uestimentis, libris, et aliis ad diuinum ministerium deputatis, ecclesie fabrice uero in dealbacionibus ecclesiarum et fenestris uitreis, et aliis ad honestatem ecclesie pertinentibus honorifice prouideri.</p>
                    <p>Item eucharistiam et chrisma sub clauibus precipimus custodiri; si qui uero ea incaute reliquerit, tribus mensibus ab officio suspendatur.</p>
                    <p>Ecclesias uiri religiosis ad firmam dari firmiter inhibemus; et illis precipue, qui in eisdem ius obtinent patronatus.</p>
                    <p>Idem multo fortius de laicis quibuscumque.</p>
                    <p>Decimas autem uendere nullus presumat ante tempus, quo inde ex beneficio consuetudinis testandi habeant facultatem, sed nec laicis ullo tempore, donec fuerint a nouem partibus separate.</p>
                    <p>Indulgemus uero clericis in suis ecclesiis residentibus, aut in nostro seruicio commorantibus, aut de nostra licencia causa studiorum absentibus, ut de fructibus terrarum ecclesiarum suarum, quas propriis sumptibus excolunt atque serunt, quacunque parte anni decesserint, testandi habeant facultatem.</p>
                    <p>Cum autem multoties repetitis uicibus in synodis duxerimus statuendum, et ante singulorum ordinum celebraciones solenniter commonendum, ut rectores in subdiaconos, uicarii in presbyteros, per intersticia temporum a canonibus diffinita se facerent ordinari; ideo, instanter ut hoc fiat, monemus et precipimus, et quia hactenus rarus fructus exinde prouenit, ne impunitas contemptum pariat ampliorem, decreuimus nondum ordinatorum beneficia sequestrari.</p>
                    <p>De cetero siquidem admittendi fructus beneficiorum non percipiant, donec fuerint in sacris ordinibus constituti; uicarii autem per subtraccionem fructuum cogantur in suis uicariis residenciam facere personalem.</p>
                    <p>Religiosi ad uicarias ecclesiarum, quas habent in usus proprios, uicarios nobis idoneos representent, alioquin taxacione uicariarum prehabita et alios curabimus ordinare.</p>
                    <p>Ne autem conniuencia nostra consensum inducat, et taciturnitas culpe paririat reatum; nos synodali diffinicione firmiter iniungimus et monemus, ut ecclesie decime, pensiones, et alia quecunque iuris ecclesiastici, que per uiciosum ingressum sunt usurpata, sine mora salubriter resignentur, ne vicia possessionum a predecessoribus ad posteros transmittantur, et ne supradicta percipiantur uel exigantur, sub interminacione diuini iudicii firmiter inhibemus, cum ad non imperia iudicentur alienum inuadere, et illicite detinere.</p>
                    <p>Illum eciam abusum penitus reprobamus, quo religiosi a clericis ad beneficia presentatis ante institucionem obtentam fidelitatis exigunt iuramentum; qui autem tale sacramentum prestiterint, beneficiis ipsis nouerint, se priuandos.</p>
                    <p>Nec exactores relinquimus impunitos, cum simoniacam contineant prauitatem.</p>
                    <p>Pensiones autem debitas temporibus statutis solui precipimus, sub pena dupli fabrice ecclesie Dublin. persoluendi.</p>
                    <p>Simili pena puniri uolumus, qui synodalia, antequam a synodo recesserint, non persoluerint.</p>
                    <p>Quia cause plerumque matrimoniales et alie per indiscretos examinatores periclitantur, et diutius protrahuntur; uolumus, quod in singulis decanatibus sex uel quatuor fide digni eligantur et discreti, qui testes producendos diligenter examinent, et singulorum dicta integre et fideliter redigant in scripturam, non sicut fieri consueuit, scribendo que cum aliis concordant uel per omnia idem dicant; cum talis sit obscuritas reprobanda.</p>
                    <p>Ad hoc autem se obligent uinculo sacramenti, salario eis ob hoc accomodacione archidiaconi et capituli constituto.</p>
                    <p>Quia uero per falsas et excommunicatas excepciones, quas aduocati opponunt, plerumque iura partium peruertuntur; firmiter inhibemus, ne quis aduocatorum ad patrocinium admittatur, nisi prius iuret, quod causam iniustam ex certa sciencia non fouebit, non falsis probacionibus seu allegacionibus utetur, ad iusticiam perimendam, uel iustum iudicium declinandum uel prorogandum.</p>
                    <p>Qui autem in causa matrimoniali uel testamentorum falsas excepciones maliciose opponunt, uel opponi procurant, uel qui in causa matrimoniali uel testamentaria, uel ubi de exheredacione agitur, falsum perhibent testimonium, uel id fieri procurant, uel testes subornat excommunicacionis sententie se nouerint subiacere.</p>
                    <p>Excommunicamus omnes illos, qui pacem regis et regni perturbare, aut libertates ecclesiasticas, et precipue huius sacrosancte ecclesie Dublin. infringere, seu possessiones ecclesiasticas inuadere, aut ad bona ecclesiastica manus iniuriosas extendere presumpserint, in preiudicium ecclesiastice libertatis.</p>
                    <p>Item illos, qui in ecclesiastica beneficia se intrudunt, et eos, qui per laicalem potenciam seu aliam uiolenciam ea detinent occupata. Omnes autem incendiarios, et ecclesiarum fractores, ueneficos, et ueneficas, et magicis incantacionibus utentes, et hoc fieri procurantes, et qui immunitatem ecclesie uiolauerint, denunciamus excommunicacionis sentenciam incurrere ipso facto.</p>
                    <p>Prohibemus autem, ne excommunicacionis sentencia in genere uel pro damnis, uel pro iniuriis proferatur, quoties dignosci poterit, quis aduersus quem habeat altercacionem, nisi euidens necessitas hoc exposcat.</p>
                    <p>Excommunicamus et omnes illos, qui odio uel lucri causa aliis crimina falso imponunt, pro quibus mors, uel exilium, aut membrorum mutilacio, uel exheredacio, seu bonorum spoliacio sequi debeat, si iudicialiter conuincatur.</p>
                    <p>Qui autem ad diffamacionem alterius aliquid proponit, quod mores sugillat, nisi hoc probare uoluerit, canonice puniatur, et iniuriam passo pro modo culpe satisfacere compellatur.</p>
                    <p>Hec autem salubria statuta in singulis decanatibus proximis capitulis post singulas synodos recitentur, et per illos, qui capitulis presunt, in singulis articulis exponantur, et ad eorum obseruanciam per censuram ecclesiasticam singuli districtius compellantur.</p>
                    <p>Hec autem et in singulis libertatem pretendentibus precipimus publicari et districtius obseruari.</p>
                    <p>Excommunicamus omnes illos, qui gracia lucri, uel odii, aut alias contemnunt exequi domini regis mandatum contra excommunicatos editum, claues ecclesiarum contemnentes.</p>
                    <p>Quoniam in partibus istis circa testamentum decedentium quedam inoleuit confusio, quam emendari ordini ecclesiastico et honori pariter conuenire censuimus; eapropter precipimus, et sub pena excommunicacionis statuimus, ne cuiquam executori alicuius administracio testamenti comittatur, nisi prius de omnibus bonis ipsius defuncti fiat fideliter inuentarium, et loci ordinario ostentatur.</p>
                    <p>Item auctoritate presentis synodi statuimus, ne aliqui religiosi, cuiuscunque sint professionis, de execucione testamentorum quoquomodo se intromittant, nisi de licencia ordinarii, coram quo testamentum fuerit probatum.</p>
                    <p>Item in probacionem testamentorum, seu post probacionem coram ordinariis, non committatur seu permittatur aliquibus commissio, seu administracio in bonis defunctorum, nisi faciles ad conueniendum, et tales sint, qui competentem et sufficientem administracionis possint reddere racionem, cum super hoc canonice per locorum ordinarios fuerint exquisiti.</p>
                    <p>Item testamentis coram ordinariis exhibitis, probatis, et approbatis, a laicis eorundem probacio non exigatur, nec impediant seu impedire procurent, quominus ultime uoluntates defunctorum procedant in his, que de iure et consuetudine legari possunt; si contra huiusmodi statutum uenire presumpserint, sciant se auctoritate presentis synodi esse excommunicatos, et tamquam contra ecclesiasticarum libertatum uiolatores per censuram ecclesiasticam procedatur.</p>
                    <p>Item precipimus, ne quis alicuius solute uel coniugate, proprie uel alterius, impediat uel perturbet, seu impediri faciat iustam testamentorum faccionem; quia qui contra uenerit, sciat se in excommunicacionis sentenciam incidisse.</p>
                    <p>Item de porcione mortui uel mortue habeat ecclesia ius suum, deductis tamen prius de communi, que debentur, et funeris expensis.</p>
                    <p>Item precipimus quod nullus executor aliquid retineat de bonis defuncti, empcionis titulo, uel aliquo alio modo, nisi fuerit sibi a testatore inter uiuos donatum uel in testementum legatum.</p>
                    <p>Item bedelli seu apparitores, archidiaconis nostris uel decanis intendentes, subditis grauamina non inferant, sentencias autem excommunicacionis uel interdicti seu suspensionis non ferant neque denuncient sine specialibus dominorum preceptis.</p>
                    <p>Et si secus fuerit presumptum, sententie sic late, ipso facto non teneantur, neque seruentur, et apparitores seu bedelli, qui confecerint, et onerosi siue iniuriosi subditis inuenti fuerint, grauiter puniantur.</p>
                    <p>Precipimus eciam quod capellani singuli in ecclesiis suis ter in anno denuncient omnibus, qui clericali priuilegio gaudere uoluerint, quod coronam et tonsuram patentem in locis debitis deferant competenter, maxime coram suis ordinariis, et in ecclesiis, et in congregacionibus clericorum.</p>
                    <p>Si discordantes se sibi inuicem uoluerint concordare, inhibemus, ne archidiaconi, officiales eorumdem, uel decani bonum pacis impedire presumant, sed licencia petita, liceat partibus a lite discedere, quomodocunque uoluerint, si tamen causa composicionem admittat, non propter hec eis aliquam penitenciam infligant, nisi eis constiterit de actoris uel rei calumnia manifesta.</p>
                    <p>Quia uero iuxta scripture testimonium legimus: [3] Segnius immutant animos demissa per aures, quam que sint oculis subdita fidelibus; [4] presentibus constitucionibus hanc salubrem duximus adnectendam, ut sacerdotes singuli suis parochianis has constituciones [5] quater in anno ad minus legant, uel coram se legi faciant diligenter, ut tanto melius statutorum recordentur, quanto sepius eorum auribus fuerint inculcata.</p>
                    <p>Item inhibemus expresse, ne aliquis capelanorum in diocesis Dublin. moras trahens, seu de nouo ordinatus, sine speciali licencia nostra uel archidiaconorum nostrorum diuina presumat celebrare, seu quousque nobis constiterit de eorumdem ordinacione et conuersacione.</p>
                    <p>Ut de sulicitudine nostri laboris immarcescibiles iustitie manipulos reportemus, accendatur nostre auctoritatis zelus aduersus ambicionis malum, dissipemus et euellamus plantaciones iniquas; edificemus et plantemus in ecclesia Dei tales, quos humilitas, quos innocencia, quos uita probatorum, et literatura commendat; qui subiectos non deuorent; qui diuites non palpent; pauperes non grauent; qui minas diuitum non timeant; qui crimina corrigant, marsupia non emungant, quorum sermo sit doctrina; quorum conuersacio iusta; quorum auctoritas sit non in habitu, non in fastu, sed in erudicione et defensione fidei; quorum uita si publice commendabilis; quorum memoria in benediccione.</p>
                    <p>Ut uenalitas in domo Dei abiiciatur, qui ementes et uendentes de templo proiecit, statuimus, quod nullus firmarius alii prouentus decimarum locare presumat, ne quis firmam rerum ecclesiasticarum habeat ordinarii consensu irrequisito; ubi tamen ecclesiarum condiciones occasione tradicionis ad firmam meliorari contigerit, prouentus decimarum suarum locari, seu ad firmam tradi, saltem ad tempus in iure statutum, nullatenus prohibemus.</p>
                    <p>Prohibemus sub interminacione anathematis, ne sacerdotes uel clerici, curam habentes animarum, causa lucri negotientur; causa tamen necessitatis, ut honesta mercimonia exerceant, et que ab honestate clericali non discrepant, sustinemus.</p>
                    <p>Quum indignum est eis ab ecclesia subueniri, per quos constat in ecclesia scandalum generari; sacerdotibus et clericis, ne ministri laicorum fiant, ne procuratores existant eorundem, prohibemus.</p>
                    <p>Adiicimus eciam, quod questuarii per ciuitatem uel diocesin Dublin. nullo locorum admittantur, quorumcunque questuarii existant, nisi literis nostris patentibus muniantur.</p>
                    <p>Quibus quidem questuariis officium predicandi penitus interdicimus; exposicione autem sui negotii tantum contenti permaneant.</p>
                </div>
                <div>
                    <head>Footnotes</head>
                    <p>[1] Open quotacion marks here.</p>
                    <p>[2] Close quotacion marks here.</p>
                    <p>[3] Open quotacion marks here.</p>
                    <p>[4] Close quotacion marks here.</p>
                    <p>[5] ed. costituciones</p>
                </div>
            </div>
        </body>
    </text>
</root>
