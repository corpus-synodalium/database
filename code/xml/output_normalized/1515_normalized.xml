<?xml version="1.0" ?>
<root>
    <teiHeader>
        <fileDesc>
            <titleStmt>
                <title>London</title>
                <recordID>1515</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1255</origDate>
                <dateNotes/>
                <origPlace>London</origPlace>
                <diocese>London</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1515</p>
                <p>Year: 1255</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1245x1259, with later additions</p>
                <p>Place: London</p>
                <p>Diocese: London</p>
                <p>Province: Canterbury</p>
                <p>CountryModern: England</p>
                <p>Latitude: 51.507222</p>
                <p>Longitude: -0.1275</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Fulk Basset</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 632-58</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones London..</p>
                </div>
                <div>
                    <head>Capitulum 1</head>
                    <p>Quia in sacramentorum dispensacione ministrorum ecclesie consistit ministerium, magna cautela atque diligencia adhibenda est ut sacramenta rite tractentur ecclesiastica et conferantur, et ne rectores ecclesiarum per silentium suorum superiorum quasi non fuerint per illos super hiis instructi uel amoniti se ualeant excusare, singula sacramenta per ordinem prosequamur.</p>
                    <p>Sunt autem septem sacramenta, quorum quinque sunt omnibus fidelibus communia et necessaria.</p>
                    <p>Primum est baptisma, quod est ianua omnium sacramentorum et prima tabula post naufragium, sine quo non est salus; et est sacramentum ingredientium, sanctificans ingredientes et paruulos a peccato originali, adultos uero tam ab actuali quam originali emundans.</p>
                    <p>Secundum est imposicio manus que fit ab episcopo, que confirmacio dicitur, que ingressos iam in mundum et sanctificatos per baptismum armat et coroborat contra diabolum, et est sacramentum pugnantium.</p>
                    <p>Tertium est penitencia, que ingressos in mundum et lapsos per peccatum releuat et reparat.</p>
                    <p>Quartam est percepcio corporis et sanguinis Christi, quod scilicet uiaticum siue eukaristia uocatur.</p>
                    <p>Hoc Christo nos unit et incorporat.</p>
                    <p>Quintum est extrema unccio, scilicet sacramentum exeuntium, quod nos ad dei preparat uocacionem.</p>
                    <p>Duo uero sequencia sunt ordo et coniugium, nec omnium sunt set quorundam, nec per eorum uirtutem peccata dimittuntur, set in eorum altero, scilicet in coniugio, peccatum fornicacionis uitatur, in altero, scilicet in ordine, maxime sacro, gracia confertur et augentur uirtutes.</p>
                    <p>Ex predictis autem septem sacramentis quedam sunt iterabilia, scilicet penitencia, coniugium, extrema unccio, et alia non sunt iterabilia.</p>
                    <p>Penitencia eciam pupplica et solempnis non debet iterari.</p>
                </div>
                <div>
                    <head>Capitulum 2</head>
                    <p>Cum uero tanta sit uirtus et efficacia sacramenti baptismi et cum ab ipso domino sit institutum et eius sanguine rubricatum, precipimus quod cum honore et reuerencia magna celebretur et magna cautela, maxime in distinccione et prolacione uerborum in quibus, super elementum cum intencione baptizandi rite prolatis, tota uis consistit sacramenti et salus baptizandorum.</p>
                    <p>Est autem hec forma substancialis istius sacramenti: Petre, ego baptizo te in nomine patris et filii et spiritus sancti, Amen.</p>
                    <p>A laico autem hoc sacramentum in forma ecclesie conferri potest in necessitate, et ideo precipimus ut sacerdotes doceant et instruant pupplice laicos sibi subditos ut in necessitate pueros certis nominibus exprimendos sub predicta forma baptizent.</p>
                    <p>Hoc eciam idem per patrem et matrem in necessitate sine preiudicio matrimonii posse fieri protestamur, nec refert quo idiomate intelligibili utantur.</p>
                </div>
                <div>
                    <head>Capitulum 3</head>
                    <p>Cum uero a laico ad ecclesiam baptizatus deffertur, que sibi in hac parte defuerunt per sacerdotem recepturus, inquirat sacerdos diligenter quid dixerit laicus in necessitate baptizans et quid fecerit; et si inuenerit rite et in forma ecclesie puerum baptizatum, factum approbet, supplendo quod sibi per laicum conferri non potuit, ut scilicet in uertice, pectore, et scapulis ungatur, et alia fiant que precedunt et subsequntur immersionem.</p>
                    <p>Sin autem, baptizet puerum dicendo: Non te rebaptizare intendo, set si non es baptizatus, baptizo te in nomine patris et filii et spiritus sancti, Amen.</p>
                </div>
                <div>
                    <head>Capitulum 4</head>
                    <p>Diaconi uero neque baptizent neque penitencias iniungant nisi in hiis casibus, cum scilicet sacerdos non potest uel est absens uel stulte siue indiscrete non uult, et mors iminet puero uel egroto.</p>
                </div>
                <div>
                    <head>Capitulum 5</head>
                    <p>Ad hec precipimus quod sacerdos inquirat diligenter cuius sit puer baptizandus, quis pater, que mater, ut sic cognoscat cum quibus poterit contrahere matrimonium, et ad alia eciam hec cautela est necessaria.</p>
                </div>
                <div>
                    <head>Capitulum 6</head>
                    <p>Ad leuandum uero puerum de fonte tres ad plus recipiantur; in baptismo maris duo mares et una femina, femina a duabus feminis et uno mare suscipiatur.</p>
                    <p>Quod uero amplius est a malo est; plures tamen tanquam testes, non tanquam patrini, si haberi possunt, adhibeantur propter uarias causas.</p>
                </div>
                <div>
                    <head>Capitulum 7</head>
                    <p>Baptisterium quoque habeatur in qualibet ecclesia baptismali lapideum quod decenter cooperiatur et conseruetur sub sera propter sortilegia. Aqua uero ubi baptizatus fuerit puer ultra septem dies in baptisterio non seruetur propter corrupcionem.</p>
                    <p>Si uero puer domi baptizetur propter necessitatem, aqua propter reuerenciam baptismi uel fundatur in ignem uel ad ecclesiam in baptisterium fundenda defferatur et uas illud comburatur uel ad ecclesie opus deputetur.</p>
                </div>
                <div>
                    <head>Capitulum 8</head>
                    <p>Si uero pueros cum sale contingat expositos inueniri, baptizentur; si uero sine sale inueniantur depositi et dubitetur utrum baptizati fuerint uel non, baptizentur, ita tamen quod ante prolacionem istorum uerborum: Petre, ego baptizo te in nomine patris, et cetera, que sunt de substancia baptismi et debent cum intencione baptizandi proferri, hec a baptizante uerba dicantur, nominante baptizandum et dicente: non intendo te rebaptizare, set si non es baptizatus, ego baptizo te in nomine patris, et cetera.</p>
                </div>
                <div>
                    <head>Capitulum 9</head>
                    <p>Si mulier mortua fuerit in partu, et de hoc certissime constiterit, scindatur si infans credatur uiuere, ne pereat quod saluari possit; prius tamen ore mulieris aperto ut puer in utero clausus erem ualeat respirare; si autem vivus fuerit extractus statim baptizetur in forma predicta.</p>
                </div>
                <div>
                    <head>Capitulum 10</head>
                    <p>Item, cum in baptismo contrahatur compaternitas que matrimonium contrahendum impedit, et quandoque dirimit iam contractum, et tres species consanguinitatis distinguantur secundum iura canonica: una inter patrem carnalem et spiritualem, altera inter illum qui suscipitur et suscipientem, quasi inter patrem spiritualem et filium spiritualem quia est patrinus istius suscepti, tercia, que dici potest fraternitas, que attenditur inter filium spiritualem alicuius et eiusdem filiam carnalem; et quelibet premissarum cognacionum species impedit et dirimit matrimonia secundum iura canonica; ne tales inuicem contrahant decetero prohibemus.</p>
                    <p>Et si fuerit de facto contractum, cum de eo constiterit, irritum nunciabitur.</p>
                    <p>Inhibemus eciam ne uir contrahat cum aliqua consanguinea olim uxoris sue in quarto gradu uel infra, cum eque a consanguineis uxoris sue sicut a propriis abstinendum fore iura canonica statuerunt.</p>
                </div>
                <div>
                    <head>Capitulum 11</head>
                    <p>Precipimus eciam ut sacerdotes frequenter moneant populum ad confirmacionem puerorum.</p>
                    <p>Post baptismum uero debet suscipi sacramentum confirmacionis, quia per baptismum regeneramur ad uitam, post baptismum uero confirmamur ad pugnam et contra agones huius seculi coroboramur.</p>
                </div>
                <div>
                    <head>Capitulum 12</head>
                    <p>Et si adultus fuerit confirmandus, prius confiteatur et postea confirmetur.</p>
                </div>
                <div>
                    <head>Capitulum 13</head>
                    <p>Precipimus eciam ut sacerdotes sepius dicant laicis ne aduentum episcopi diu expectent ad pueros confirmandos, set ducant pueros ad episcopum ubi eum audierint prope adesse; et exponant eis quod nomina puerorum in confirmacione possunt mutari, si uiderint expedire.</p>
                </div>
                <div>
                    <head>Capitulum 14</head>
                    <p>Nullus sacerdos presumat confirmare pueros aut consecrare uirgines; solius enim episcopi est pueros confirmare, uirgines consecrare, ecclesias dedicare, ordinesque conferre.</p>
                </div>
                <div>
                    <head>Capitulum 15</head>
                    <p>Precipimus eciam quod adulti qui confirmandi sunt et personaliter episcopum possunt adire, si commoniti adire noluerint, compellantur, et similiter parentes puerorum si extiterint negligentes.</p>
                </div>
                <div>
                    <head>Capitulum 16</head>
                    <p>Quia baptizati et confirmati plerumque lapsi in peccatum non possunt reparari nisi per penitenciam et confessionem si tempus habuerint, ideo necessarium est ut rectores ecclesiarum, capellani, clerici, et laici instructi sint et moniti in hoc sacramento.</p>
                    <p>Sacramentum autem penitentie quam necessarium sit patet in euangelio illo: Quorum remiseritis peccata remittuntur eis, et quorum retinueritis peccata retenta sunt.</p>
                    <p>Set quoniam remissionem peccatorum consequimur per ueram confessionem, precipimus, sacrorum canonum statuta sequentes, ut sacerdos in penitencia danda diligenter attendat persone qualitatem, delicti quantitatem, locum, tempus, causam, et moram in delicto factam, et alias peccati circumstancias, similiter eciam animi deuocionem penitentis et signa contricionis.</p>
                </div>
                <div>
                    <head>Capitulum 17</head>
                    <p>Sacerdotes circa confessionem maximam curam adhibeant et cautelam, set ut diligenter peccata inquirant, usitata singillatim, inusitata uero non nisi a longe per aliquam circumstanciam, sic tamen ut expertis detur materia confitendi, et inexpertis non detur materia delinquendi.</p>
                </div>
                <div>
                    <head>Capitulum 18</head>
                    <p>In confessione caueant sibi confessores ne inquirant personarum nomina cum quibus peccauerint confitentes, set circumstancias tantum et qualitates.</p>
                    <p>Et si confitens indicauerit, arguat eum confessor, et secretum teneat illud sicut confitentis peccatum.</p>
                    <p>Potest tamen sacerdos inquirere a muliere utrum sit clericus cum quo peccauerit, laicus, monachus, uel presbiter uel diaconus, et uice uersa a masculo requiratur si peccauerit cum soluta uel coniugata, consanguinea uel extranea, uel spirituali filia uel sorore spirituali uel affini, nemine personaliter nominato.</p>
                </div>
                <div>
                    <head>Capitulum 19</head>
                    <p>Ad audiendas confessiones communiorem locum in ecclesia sibi eligant sacerdotes, ut communiter ab omnibus uideri possint, et in locis abditis aut extra ecclesiam nullus recipiat confessiones nisi ex magna necessitate uel infirmitate; et maxime confessiones mulierum non audiantur nisi extra uelum et in loco aperto ubi uideri possint et non audiri.</p>
                </div>
                <div>
                    <head>Capitulum 20</head>
                    <p>In confessione habeat sacerdos uultum humilem et oculos ad terram, nec faciem respiciat confitentis, maxime mulieris, causa debite honestatis; et patienter audiat que dixerit in spiritu lenitatis et ei pro posse suo pluribus modis persuadeat ut confiteatur integre, aliter enim dicat ei confessionem nichil ualere.</p>
                </div>
                <div>
                    <head>Capitulum 21</head>
                    <p>Sacerdotes maiora reseruent maioribus in confessione, sicut homicidia, sacrilegia, peccata contra naturam, incestus et stupra uirginum sacrarum, iniecciones manuum in parentes, uota fracta.</p>
                    <p>Talium criminum rei mittendi sunt ad episcopum uel eius penitenciarium.</p>
                    <p>Preterea quedam sunt peccata que reseruantur domino pape uel ei qui gerit potestatem eius, uidelicet inieccio manuum in clericos uel quoscunque religiosos, incendia maxime ecclesiarum et simonia in ordine commissa.</p>
                    <p>In dubiis semper confessor consulat episcopum aut sapientes uiros quorum consilio certificatus soluat securius aut liget.</p>
                </div>
                <div>
                    <head>Capitulum 22</head>
                    <p>Audita confessione semper sacerdos interroget confitentem si uelit abstinere ab omni mortali; aliter uero non absoluat eum, nec iniungat ei penitenciam ne inde confidat, set moneat ut interim faciat quicquid boni poterit, ut deus cor illius illustret ad penitenciam.</p>
                </div>
                <div>
                    <head>Capitulum 23</head>
                    <p>In iniungendis paruis penitentiis caueant sibi sacerdotes, quia secundum qualitatem culpe et possibilitatem confitentis debet esse quantitas penitentie; alioquin quod minus est requiretur ab eis.</p>
                </div>
                <div>
                    <head>Capitulum 24</head>
                    <p>In furto, rapina, usura, ualde sibi caueant sacerdotes ne alias iniungant penitencias, scilicet missarum, elemosinarum, et huiusmodi, priusquam reddiderint.</p>
                    <p>Non enim dimittitur peccatum nisi restituatur ablatum, si facultas suppetat satisfaciendi.</p>
                    <p>Nullus missas quas iniunxerat celebret, nec tricennarium nec annuale, nec pro uiuis fiat tricen- narium nec annuale.</p>
                    <p>Frequenter presbiteri moneant populum ad confessionem, et precipue ab inicio Quadragesime instanter precipiant uenire ad confessionem generaliter.</p>
                </div>
                <div>
                    <head>Capitulum 25</head>
                    <p>Omnes sacerdotes precipiant instituta ieiunia seruari, ut ieiunium Quadragesime, Quattuor temporum, uigiliarum, nisi ex magna et racionabili causa contra fiat.</p>
                    <p>Si uero contigerit quod sollempnitas dominice Natiuitatis uel Assumpcionis beate Marie uel apostolorum Petri et Pauli festumque beati Laurentii martiris in secunda feria euenerit, die sabbati eiusdem precedentis festum uigilia ieiunetur.</p>
                </div>
                <div>
                    <head>Capitulum 26</head>
                    <p>Nullus ira uel odio uel eciam metu mortis in aliquo audeat reuelare confessionem, signo uel uerbo generaliter uel specialiter, ut dicendo: Ego scio quales estis; et si reuelauerit, absque misericordia debet degradari.</p>
                </div>
                <div>
                    <head>Capitulum 27</head>
                    <p>Mulieribus coniugatis talis iniungatur penitencia unde non reddantur maritis suis suspecte de aliquo occulto crimine et enormi; et idem de uiris uxoratis seruetur, dum tamen sufficienter puniatur delictum et satisfaccio sit condigna.</p>
                </div>
                <div>
                    <head>Capitulum 28</head>
                    <p>Precipimus ut sacerdotes moneant subditos suos diligenter confiteri ter in anno et ter communicare, scilicet in Pascha, Pentecoste, et in Natiuitate domini, ita tamen quod prius se preparant per aliquam abstinenciam de consilio sacerdotis faciendam.</p>
                    <p>Quicunque autem semel in anno ad minus proprio non fuerit sacerdoti confessus uel alii de eius licencia, et ad minus in Pascha sacramentum eukaristie non perceperit, nisi de consilio sacerdotis duxerit abstinendum, et uiuens ab ingressu ecclesie arceatur et mortuus christiana careat sepultura; et hoc frequenter populo exponatur.</p>
                </div>
                <div>
                    <head>Capitulum 29</head>
                    <p>Nullus diaconus audiat confessiones nec penitencias iniungat, nec alia sacramenta ministret que concessa sunt solis sacerdotibus ministrare; claues enim ecclesie non sunt concesse diaconibus et ideo non habent potestatem soluendi et ligandi.</p>
                </div>
                <div>
                    <head>Capitulum 30</head>
                    <p>Monemus eciam quod nullus sacerdos conscius mortalis peccati ad altare celebraturus accedat quousque per contricionem uel saltem confessionem a peccati pondere exuatur.</p>
                </div>
                <div>
                    <head>Capitulum 31</head>
                    <p>Precipimus in uirtute obedientie ut rectores ecclesiarum, uicarii, et sacerdotes annui confiteantur saltem semel in anno ei qui, in decanatu in quo beneficium suum situm est, uel in quo degit, constitutus est a nobis ad audiendum confessiones harum personarum.</p>
                    <p>Qui uero hec contempserit canonice puniatur, et penam nobis et successoribus nostris reseruamus transgressoribus imponendam.</p>
                </div>
                <div>
                    <head>Capitulum 32</head>
                    <p>Summa reuerencia et honor maximus sacris altaribus exhibeatur et maxime ubi sacrosanctum corpus domini reseruatur, et precipimus ut sacrosanctum corpus domini custodiatur sub claue in pulcriori parte altaris, cum summa diligencia, honore, reuerencia, et honestate.</p>
                </div>
                <div>
                    <head>Capitulum 33</head>
                    <p>Precipimus eciam ut lintheamina et indumenta altaris et maxime corporalia et omnia uasa ministerio altaris deputata, munda, integra, et nitida seruentur, propter reuerenciam et presenciam saluatoris nostri et curie celestis, que cum eo presens adest quotiens missa celebratur.</p>
                    <p>Similiter crismatorium sit competens et ampulle sacri crismatis et olei sancti sub claue custodiantur propter sortilegia.</p>
                    <p>Et si quis rector, uicarius, uel sacerdos in hiis fuerit negligens, grauiter puniatur.</p>
                </div>
                <div>
                    <head>Capitulum 34</head>
                    <p>Precipimus ut calices quibus infirmi communicant decenter et mundi custodiantur, ut deuotius communicent egrotantes.</p>
                </div>
                <div>
                    <head>Capitulum 35</head>
                    <p>Non permittant presbiteri diacones defferre infirmis sacrosanctum corpus domini, nisi in necessitate, cum sacerdos absens fuerit, set semper sacerdotes cum magna reuerencia deferant et maturitate, in pixide bene clausa propter casum, et lucerna precedente, cantantes VII psalmos penitenciales cum letania in eundo pro infirmo, et redeundo.</p>
                    <p>Si via longa fuerit addant XV psalmos et alias oraciones; sic enim debitum persoluunt infirmo et audientes inuitantur ad exhibendum deo reuerenciam et honorem et oracionem.</p>
                    <p>Frequenter moneantur laici ut, ubicunque uiderint corpus domini deferri, statim genua flectant tanquam domino et creatori suo, et iunctis manibus orent quousque transierit.</p>
                    <p>Nulli clerico permittatur seruire altari nisi in superpellicio aut capa clausa.</p>
                    <p>Clericus uero coniugatus non permittatur seruire altari nisi urgente necessitate.</p>
                </div>
                <div>
                    <head>Capitulum 36</head>
                    <p>Nullus sacerdos, antequam matutinas dixerit canonicas et primam, presumat aliqua necessitate missam celebrare. Nullus bis in die audeat missam celebrare nisi ex magna necessitate.</p>
                    <p>Et si contingat quod huiusmodi necessitas immineat, uinum quo manus perfundit non sumat, quia si huiusmodi uinum forte sumeret, talis percepcio celebracionem aliam impediret.</p>
                </div>
                <div>
                    <head>Capitulum 37</head>
                    <p>Caueant sibi sacerdotes ne eleuent hostiam, set caute teneant eam ante pectus suum, quousque protulerint hec uerba: Hoc est corpus meum; quia si forte prius eleuarent, circumstantes potius creaturam adorarent quam creatorem.</p>
                </div>
                <div>
                    <head>Capitulum 38</head>
                    <p>Precipimus ut rectores ecclesiarum, uicarii, et capellani qui ecclesiis deseruiunt uesperas, matutinas, et horas canonicas cantent in ecclesia cum nota et deuocione, nisi magna necessitate fuerint prepediti.</p>
                    <p>Inhibemus eciam sub pena suspensionis ne aliquis sacerdos celebret de uino acido uel mustido uel corrupto.</p>
                </div>
                <div>
                    <head>Capitulum 39</head>
                    <p>Sacerdotes semper ista renouent die octaua, scilicet fontem benedictum sacro oleo et sacro crismate, et sanctam eukaristiam, ne sui uetustate aliqui ad indeuocionem moueri ualeant aut horrorem.</p>
                </div>
                <div>
                    <head>Capitulum 40</head>
                    <p>Si per negligenciam euenerit ut, perlecto canone et peracta consecracione, nec uinum nec aqua reperiatur in calice, debent statim infundi utraque, et sacerdos reiterabit consecracionem ab illo loco canonis, scilicet: Simili modo postea quam cenatum est, usque in finem; ita tamen quod illas duas cruces omittat quas singulariter fecit super speciem panis.</p>
                    <p>Quod si de simplici uino uel de aqua sine uino fiat consecracio, uinum reputetur pro sacramento, set aqua non reputetur, et ideo ista negligencia de aqua posita sine uino maior est, et maiori penitencia emendanda, uinum enim vix est sine aqua.</p>
                    <p>Si autem panis per negligenciam omissus fuerit, statim addendus est et totus canon reiterandus, scilicet ab illo loco: Te igitur clementissime pater, usque in finem.</p>
                </div>
                <div>
                    <head>Capitulum 41</head>
                    <p>Si quid de sanguine domini ceciderit super corporale, rescindendum est ipsum corporale et in loco reliquiarum seruandum.</p>
                    <p>Si palla altaris inde tincta fuerit, rescindenda est pars illa et pro reliquiis seruanda.</p>
                    <p>Si super infulam scilicet casulam uel super albam deguttat, similiter fiat; si super quodlibet uestimentum, comburenda est pars illa et puluis in sacrario reponendus.</p>
                    <p>Si uero super terram, lingendus et tergendus est locus ille et radendus, siue lapis, siue lignum, siue terra, et puluis in sacrario ponendus est. Porro si in ipsum sanguinem musca uel aranea ceciderit uel aliquod tale quod non sine uomitu et periculo corporis aliquando sumi potest, igne cremandus est et sanguis domini sumatur.</p>
                    <p>Illud tamen quod intus ceciderit prius debet in calice uino perfundi et, quanto cautius et diligentius fieri poterit, ablui et postea super piscinam comburi, et illam ablucionem sacerdos sumat.</p>
                    <p>Quod si de corpore domini super pallam altaris aliquid ceciderit uel super aliquod aliud uestimentum, non incidatur set uino abluatur et a ministro sumatur uinum illud.</p>
                    <p>Quod si infirmo datum reicitur, prout diligentius poterit recipiatur, et contritum cum uino in calice sumatur, si integrum sumi non potest eo quod ore alterius proiectum est.</p>
                    <p>Reus autem huius negligentie et qui cum eo particeps fuerit culpe competenti subiaceant discipline.</p>
                </div>
                <div>
                    <head>Capitulum 42</head>
                    <p>Cum sacramentum matrimonii magnum sit in Christo et in ecclesia sacramentum, et tempore antiquius tanquam ante peccatum ab ipso domino institutum in paradiso, et communius cum apud omnes gentes obseruetur, precipimus firmiter iniungentes ut sacerdotes matrimonium satagant commendare propter ipsius dignitatem, antiquitatem, et communitatem, et bona, que sunt fides, proles, et sacramentum: fides thori, proles ad cultum dei, sacramentum Christi et ecclesie, ut per ipsius iugem commendacionem amplexus fornicarios per contrarium reddant detestabiles.</p>
                    <p>Matrimonia igitur cum honore et reuerencia et in locis honestis et tempore congruo sunt celebranda, non cum risu et ioco, ne contempnantur.</p>
                    <p>Et si secunde uel tertie nuptie fiant, non in tabernis et commessacionibus seu potacionibus, non in locis suspectis seu horis, set palam et sobrie pertractentur.</p>
                </div>
                <div>
                    <head>Capitulum 43</head>
                    <p>Et ut singuli de cetero certam formam contrahendi sponsalia uel matrimonium habeant, presentis sinodi auctoritate sub pena excommunicacionis statuimus ut nullum matrimonium, nulla sponsalia, sine presencia sacerdotis parochialis uel rectoris ecclesie et aliorum trium adminus fidedignorum contrahantur.</p>
                    <p>Et antequam fiat matrimonium per uerba de presenti, in tribus diebus dominicis aut festiuis a se distantibus quasi tribus edictis, perquirat sacerdos a populo, sub pena excommunicacionis, de legitimitate sponsi et sponse qui debent coniungi, et ante fidem datam de matrimonio contrahendo et ante hec tria edicta, nullus audeat aliquo modo per uerba de presenti matrimonium celebrare.</p>
                    <p>Ubi uero sponsalia contrahuntur per uerba de futuro, siue per fidei dacionem siue absque fidei dacione, precipimus sub pena excommunicacionis ut huiusmodi contrahentes abstineant sese a carnali copula adinuicem quousque matrimonium fuerit bannis precedentibus solempniter celebratum.</p>
                    <p>Si qui uero contra huiusmodi preceptum matrimonium per uerba de presenti contraxerint, contrahentes interdicto artissimo per annum supponantur.</p>
                    <p>Et si in eo decesserint, denegetur eis ecclesiastica sepultura.</p>
                    <p>Presbiter uero uel regularis persona que huiusmodi contractui interesse presumpserint, per triennium suspendantur.</p>
                    <p>Inhibemus firmiter archidiaconis et eorum officialibus, sub pena suspensionis, ne huiusmodi penas, pretextu alicuius comodi pecunialis, relaxare seu omittere uel commutare presumant.</p>
                </div>
                <div>
                    <head>Capitulum 44</head>
                    <p>Precipimus eciam in uirtute obedientie ut nomina contrahentium clandestine, et eorum qui huiusmodi contractui interfuerint, postquam de hoc constiterit, per decanum loci illius episcopo uel eius officiali seu archidiacono loci in scriptis absque more dispendio insinuentur.</p>
                </div>
                <div>
                    <head>Capitulum 45</head>
                    <p>Prohibemus districte sub pena suspensionis ne aliquis rector, uicarius, aut sacerdos aliquid exigat pro matrimonio celebrando uel pro testimonio ferendo de legittimitate sponsi et sponse.</p>
                </div>
                <div>
                    <head>Capitulum 46</head>
                    <p>Nullus sacerdos audeat perficere matrimonium in casu dubio inconsulto episcopo uel eius prelato, set ad eos semper referat omnes matrimonii dubietates.</p>
                </div>
                <div>
                    <head>Capitulum 47</head>
                    <p>Adhuc precipimus quod si persone contrahere uolentes fuerint incognite, siue earum altera, nullus sacerdos presumat matrimonium per uerba de presenti inter ipsas celebrare, priusquam habeat litteras testimoniales a prelatis suis qui earum noticiam habent, continentes quod legittime sint persone ad contrahendum, et apud illos eisdem facta fuerit trina denunciacio et solempnis.</p>
                </div>
                <div>
                    <head>Capitulum 48</head>
                    <p>Semper in nuptiis prohibeantur per excommunicacionem sortilegia fieri.</p>
                    <p>Malefici quoque et celantes consanguinitatem et alia impedimenta matrimonii: uotum, ordinem, consanguinitatem, affinitatem, disparem cultum, compaternitatem, que tantum quatuor a matrimonio excludit personas: compatrem, commatrem, filiolum, et fratrem uel sororem spiritualem, scilicet, filium uel filiam patrini, excommunicentur.</p>
                </div>
                <div>
                    <head>Capitulum 49</head>
                    <p>Prohibeant eciam sacerdotes in ecclesia publice, sub excommunicacione, ne alter coniugum transeat ad religionem aut recipiatur nisi per episcopum.</p>
                </div>
                <div>
                    <head>Capitulum 50</head>
                    <p>Quia sanctius paucos idoneos habere ministros in ecclesia dei quam multos inutiles, prohibemus districte ne aliquis abbas uel prior aliusue prelatus aliquem presentet ad ordines sacros, nisi talem qui sit honeste uite et conuersacionis, competentis litterature, et de legittimo matrimonio natus, uel cum quo per sedem apostolicam fuerit dispensatum, et de hiis omnibus sibi constiterit euidenter.</p>
                    <p>Prohibemus sub pena excommunicacionis ne aliquis presentandus ad sacros ordines faciat pactum suo presentatori quod non inquietabit ipsum super aliqua prouisione seu sustentacione sibi facienda, inhibentes sub eadem pena presentatoribus ne huiusmodi pactum ab aliquo ordinato recipiant uel promissionem.</p>
                    <p>In isto casu committitur simonia, et si de huiusmodi pacto constiterit uel promissione, uterque tanquam simoniacus punietur.</p>
                </div>
                <div>
                    <head>Capitulum 51</head>
                    <p>Inhibemus districte ne aliquis diaconus uel sacerdos alterius ordinacionis admittatur in ciuitate uel diocesi ista ad sui ordinis execucionem antequam episcopo uel eius officiali de ipsius constiterit ordinacione, nisi tales qui longo tempore in ista ciuitate uel diocesi ministrauerint et honeste fuerint conuersacionis, et de eorum ordinacione non possit haberi probacio propter longi temporis diuturnitatem.</p>
                </div>
                <div>
                    <head>Capitulum 52</head>
                    <p>Precipimus ut sacerdotes deferant oleum infirmorum cum magna reuerencia ad infirmos, et eos ungant cum magno honore et oracionum celebritate que ad hec sunt ordinate; et nichil inde penitus exigatur a paupere uel a diuite, set cum gratis datum fuerit, gratis accipiatur.</p>
                </div>
                <div>
                    <head>Capitulum 53</head>
                    <p>Ad sacramentum extreme unccionis populum moneant sacerdotes, non tantum diuites et senes set eciam pauperes et iuuenes omnes maxime a xiiii annis et supra.</p>
                    <p>Ad omnes se paratos exhibeant et cum necesse fuerit doceant frequenter sacerdotes hoc sacramentum posse licite iterari et sepe recipi, scilicet in qualibet magna infirmitate unde metus est mortis, et post susceptum licite reuerti ad opus coniugale eum qui conualuerit de infirmitate.</p>
                </div>
                <div>
                    <head>Capitulum 54</head>
                    <p>Precipimus in uirtute obedientie ut quilibet rector ecclesie parochialis et uicarius habeat in ecclesia sua librum qui dicitur manuale, in quo contineatur totius ordo officii sacramentorum que per sacerdotem possunt conferri, scilicet exorzismus salis et aque, seruitium cathecismi et baptismi, sponsaliorum, extreme unccionis, commendacionis, Placebo, Dirige, et seruitium sepulture ad usum ecclesie sancti Pauli London., et usum eiusdem ecclesie seruent in sacramentis huiusmodi conferendis.</p>
                </div>
                <div>
                    <head>Capitulum 55</head>
                    <p>Quia mundi esse debent, ut ait Isaias, qui ferunt uasa domini pollutumque non tangere, precipimus ut omnes rectores ecclesiarum, uicarii, sacerdotes, et alii clerici infra sacros ordines constituti, uitium luxurie fugiant.</p>
                    <p>Uite mundiciam et continenciam sequantur.</p>
                    <p>Nullus eorum habeat concubinam in domo sua nec alibi, nec domum alicuius mulieris frequentet, unde scandalum possit exoriri de consuetudine inhonesta.</p>
                    <p>Concubine huiusmodi nisi se correxerint, postquam canonice super hoc fuerint monite, excommunicentur.</p>
                    <p>Et si quis rector ecclesie, uicarius, capellanus, seu clericus infra sacros ordines constitutus, concubinam cognouerit existentem in excommunicacione et postea celebrauerit uel ordinem susceperit, irregularitatem incurrit et tanquam irregularis punietur et suo beneficio spoliabitur, si suo superiori uisum fuerit expedire.</p>
                </div>
                <div>
                    <head>Capitulum 56</head>
                    <p> Prohibemus rectoribus ecclesiarum, uicariis, capellanis, aliisque clericis beneficiatis, ne pannis rubeis, uiridibus, uel croceis utantur. Sacerdotes autem desuper clausa deferant indumenta.</p>
                    <p>Capis manucatis non utantur.</p>
                    <p>Hec eciam illis qui in dignitatibus sunt constituti precipimus obseruari, nisi causa iusti timoris in predictis habitum exegerit transformari.</p>
                </div>
                <div>
                    <head>Capitulum 57</head>
                    <p>Sotularibus quoque consutitiis aut rostratis, sellis, frenis, pectoralibus, aut calcaribus deauratis minime utantur.</p>
                </div>
                <div>
                    <head>Capitulum 58</head>
                    <p>Precipimus in uirtute obedientie ut omnes clerici infra sacros ordines constituti, et alii qui deseruiunt altari, coronam et tonsuram habeant congruentem.</p>
                </div>
                <div>
                    <head>Capitulum 59</head>
                    <p>Precipimus districte ecclesiarum rectoribus, uicariis, maxime sacerdotibus, ut a crapula et ebrietate abstineant; uenter enim mero estuans de facili spumat in libidinem.</p>
                    <p>Et sacerdotes qui nocte dieque debent uisitare infirmos, solicite debent sibi ab ebrietate cauere, ne egrotantibus quibus in aduentu suo debent conferre remedium, passim inferant nocumentum, uel quod uerendum est, ipsos extinguant.</p>
                </div>
                <div>
                    <head>Capitulum 60</head>
                    <p>Prohibemus eciam ecclesiarum rectoribus, uicariis, sacerdotibus, et aliis clericis beneficiatis ne causa commessacionis uel potacionis intrent tabernas, nisi in itinere constituti.</p>
                </div>
                <div>
                    <head>Capitulum 61</head>
                    <p>Prohibemus ne aliquis conuertat in [1] alios usus lintheamina uel tuallia ecclesiarum seu eciam pannos crismales quam in usus ecclesie; ex quo enim deo dicata sunt, non debent ad prophanos usus redire.</p>
                </div>
                <div>
                    <head>Capitulum 62</head>
                    <p>Precipimus ut cimiteria sint bene clausa propter immunda animalia et tam ecclesie quam domus ad eas pertinentes competenter secundum facultates ecclesiarum edificentur; ipse quoque ecclesie sint decenter ornate, tam in libris quam in sacris uasis et in uestimentis altaris.</p>
                    <p>Omnes quoque ludi et placita secularia a locis sacris penitus arceantur.</p>
                </div>
                <div>
                    <head>Capitulum 63</head>
                    <p>Inhibemus eciam districte ne terre ecclesiarum committantur laicis precarie; et ne rectores uel uicarii de bonis ecclesiarum edificent in laico feodo extra solum et fundum ecclesie; et similiter ne decime ecclesie in laico feodo reponantur, set in fundo uel solo ipsius ecclesie collocentur.</p>
                    <p>Redditus quoque assignati ad luminaria ecclesie uel ad alios usus per rectores uel uicarios minime conuertantur.</p>
                    <p>Nullus clericus dictet sentenciam aut proferat set nec sanguinis uindictam, nec ubi exerceatur intersit.</p>
                    <p>Nec litteras dictet aut scribat pro uindicta sanguinis destinandas.</p>
                    <p>Nec ructuariis uel balestariis aut huiusmodi uiris sanguinis preponatur.</p>
                </div>
                <div>
                    <head>Capitulum 64</head>
                    <p>Cum opera misericordie et maxime hospitalitatis omnibus debent esse accepta et communia, precipimus ut rectores ecclesiarum, uicarii, et sacerdotes, parochianos suos sepe inuitent ad huiusmodi opera facienda.</p>
                    <p>Ipsi quoque secundum facultates suas se exhibeant hospitales, quia non in solo pane uiuit homo set in omni uerbo quod procedit de ore dei.</p>
                    <p>Et quoniam singulis diebus laici, diuersis seculi occupacionibus detenti, ecclesiam suam diuinum uerbum audituri frequentare non possunt, ideo sacerdotibus uniuersis precipimus ut omnes sibi subditos moneant et inducant quod ecclesiam suam festiuis diebus, et precipue dominicis, frequentent, humiliter et deuote illius diei obsequium audituri et sequentis temporis instruccionem et uiuendi normam recepturi.</p>
                    <p>Et ut ad hec liberius inuitari possint, mercata diebus dominicis celebrari prohibemus; secus autem agentes puniantur.</p>
                    <p>Uictualia tamen, eisdem diebus sicut et aliis, uendi possunt; hec tamen non fiant dummodo missa cantatur.</p>
                </div>
                <div>
                    <head>Capitulum 65</head>
                    <p>Precipimus ecclesiarum rectoribus, uicariis et sacerdotibus, ut diligenter moneant mulieres quatinus pueros suos teneros caute alant et iuxta se de nocte non collocent, ne opprimantur uel casu suffocentur, et quod cum illis ad baptismum festinent.</p>
                </div>
                <div>
                    <head>Capitulum 66</head>
                    <p>Nullus recipiatur ad predicandum nisi sit autentica persona uel ab episcopo uel archidiacono missus.</p>
                </div>
                <div>
                    <head>Capitulum 67</head>
                    <p>Prouideant attentius ecclesiarum rectores, uicarii, et sacerdotes, ut pueri parochiarum suarum diligenter doceantur ut sciant oracionem dominicam, et simbolum, et salutacionem beate Marie, et crucis signaculo se recte consignare.</p>
                    <p>Et quia plurimi quidem adulti hec ignorant, precipimus ut cum laici ad confessionem accedant diligenter examinentur utrum sciuerint predicta, et secundum quod expedit a sacerdotibus instruantur.</p>
                </div>
                <div>
                    <head>Capitulum 68</head>
                    <p>Inhibemus ne beneficiati sint uicecomites, uel balliuas laicas teneant, uel earum firmas, unde laicis potestatibus ad reddenda raciocinia obligentur.</p>
                </div>
                <div>
                    <head>Capitulum 69</head>
                    <p>Inhibemus eciam ne aliqui retineant plures curas animarum, cum quibus per sedem apostolicam super hoc non est dispensatum.</p>
                </div>
                <div>
                    <head>Capitulum 70</head>
                    <p>Ad hec precipimus ut omnes rectores ecclesiarum et uicarii residenciam faciant in suis beneficiis, nisi de nostra expressa se absentauerint permissione, uel euidenti necessitate de qua nobis possit constare.</p>
                </div>
                <div>
                    <head>Capitulum 71</head>
                    <p>Rectoribus eciam ecclesiarum et uicariis nobis subditis indultum esse uolumus ut parochianos suos, qui decimas suas, que hucusque persolui solebant, detinere presumpserint, post trinam commonicionem excommunicacionis sentencia feriant.</p>
                    <p>In aliis autem casibus preter conscienciam uel auctoritatem nostram quemquam excommunicare non presumant nominatim.</p>
                </div>
                <div>
                    <head>Capitulum 72</head>
                    <p>Concedimus si rector alicuius ecclesie discedat in die Pasche uel postea, quod fructus sequentis autumpni percipiat; si autem ante Pascha discedat, recipiat sumptus duntaxat quos fecit in seminando terras, arando, binando, et warettando, secundum communem ipsius patrie estimacionem.</p>
                </div>
                <div>
                    <head>Capitulum 73</head>
                    <p>Cum sanctorum reliquiis magna debeatur reuerencia, illius corpori, qui sanctus sanctorum est et in sanctis suis gloriosus alios facit, sanctos, summus honor impendendus est.</p>
                    <p>Ipsi itaque cui honor est et gloria honorem debitum conseruare uolentes, sub interminacione anathematis firmiter inhibemus ne in cimiteriis uel atriis ecclesiarum ludi uel lucte fiant nec mulieres ibidem coreas luxuriosas, carmina canendo, lasciue ducere presumant, cum ex hiis, domini reuerencia et sanctorum honore contemptis, rixe et contenciones soleant euenire.</p>
                    <p>Similiter ne laicorum edificia in cimiteriis fiant districtius inhibemus.</p>
                </div>
                <div>
                    <head>Capitulum 74</head>
                    <p>Inhibemus eciam districte ne aliquis rector ecclesie, uel uicarius, seu sacerdos, admittat alienum parochianum ex consuetudine ad diuina. Liceat tamen eisdem ipsum recipere tanquam transeuntem, dummodo non sit nominatim excommunicatus uel subpositus interdicto.</p>
                </div>
                <div>
                    <head>Capitulum 75</head>
                    <p>Precipimus ut archidiaconi uisitacionis officium impendentes eueccionis numerum in consilio generali statutum non excedant.</p>
                    <p>Nec in hospitiis onerosi existant, set diligenter prouideant, inter cetera que ad eorum spectant officium, quod canon misse secundum usum ecclesie London. emendetur, et ordo London. ecclesie in officio nocturno et diurno obseruetur, et quod sacerdotes sacramenta ecclesie rite conferant, et precipue preuideant quod sacerdotes sciant canonis uerba et baptismi, in quibus uirtus sacramenti consistit, et quod in hac parte sanum habeant intellectum.</p>
                </div>
                <div>
                    <head>Capitulum 76</head>
                    <p>Prouideant eciam quod lintheamina et ornamenta, uasa quoque ministerio altaris deputata, sint munda, nitida, et integra, et quod eukaristia, crisma, et oleum sanctum sub clauibus custodiantur.</p>
                    <p>Uideant utrum uinum sit competens altaris ministerio deputandum.</p>
                </div>
                <div>
                    <head>Capitulum 77</head>
                    <p>Habeant eciam archidiaconi in scriptis redacta omnia ornamenta, libros, et utensilia ecclesiarum et singulis annis suo conspectui faciant presentari, ut sic uideant que fuerint addita per diligenciam rectoris uel uicarii, uel que medio tempore per maliciam uel per negligenciam eorum perierint.</p>
                </div>
                <div>
                    <head>Capitulum 78</head>
                    <p>Prouideant eciam quod si post primum annum sue uisitacionis notabiles defectus inuenerint, terciam uel quartam partem omnium prouentuum ecclesie, sub testimonio duorum uel trium fidedignorum de eadem parochia, assignent ad huiusmodi defectus subleuandos, habita racione quod in huiusmodi defectus secundum approbatam locorum consuetudinem ab ecclesiarum parochianis ius consueuit conferri.</p>
                    <p>Ad quod faciendum eos uolumus preuia racione compelli, et nichilominus archidiaconi faciant conscribi fideliter possessiones ecclesiarum, et si quas inuenerint illicite alienatas, ad ius et proprietatem ecclesiarum per rectores earundem faciant reuocari.</p>
                    <p>Adhibeant eciam curam diligentem quod libri sint ad usum ecclesie London., et maxime manuale.</p>
                    <p>Et si quos rectores, uicarios, uel sacerdotes inuenerint in hac parte negligentes, eos grauissime subiciant discipline; alioquin pro negligencia aliorum penam, si iustum fuerit, reportabunt.</p>
                </div>
                <div>
                    <head>Capitulum 79</head>
                    <p>Caueant eciam archidiaconi et eorum officiales et decani rurales ne aliquem uocent ad capitulum pro aliquo crimine nisi super eo apud bonos et graues fuerit diffamatus, nec credatur dicto solius ministri uel bedelli super alicuius diffamacione.</p>
                </div>
                <div>
                    <head>Capitulum 80</head>
                    <p>Inhibemus eciam sub pena excommunicacionis ne alicui indicatur purgacio maliciose, nec excedatur modus in numero compurgatorum, nec grauetur is qui se debet purgare in assignacione loci uel termini prorogacione.</p>
                    <p>Manifesta peccata publice puniantur per suum iudicem et non satisfaccione occulta.</p>
                    <p>Ad hec fornicatores infamati super fornicacione plerumque iurant quod inuicem contrahent matrimonium; formam huiusmodi iuramenti duximus exprimendam, uidelicet hoc modo: Iuro quod si decetero te cognouero carnaliter, ex tunc habebo te in uxorem, si sancta ecclesia permiserit.</p>
                    <p>Et mulier uice uersa dicat uerba consimilia.</p>
                    <p>Set istud iuramentum nullatenus prestetur nisi utroque fornicatore presente.</p>
                </div>
                <div>
                    <head>Capitulum 81</head>
                    <p>Prohibemus ne aliquis ordinarius uel delegatus proferat aliquam sentenciam excommunicacionis, suspensionis, seu interdicti in aliquem in scriptis, nisi causa expressa sit propter quam huiusmodi sentencia proferatur; quam causam in scriptis reo petenti iubemus exhiberi.</p>
                    <p>Si quis autem iudicum hoc contempserit, nouerit se suspensum ipso facto per mensem unum ab ingressu ecclesie et diuinis, et nichilominus condempnabitur excommunicato ad expensas et ad omnia interesse; et si inmiscuerit se diuinis, irregularitatem incurrit, super quam non nisi per summum pontificem cum eo poterit dispensari.</p>
                </div>
                <div>
                    <head>Capitulum 82</head>
                    <p>Si per negligenciam uel pressuram currat aliquis ad diuinum ordinem et credat se currere ad alium, potest ei indulgeri; ita tamen quod recipiat per manus episcopi illos ordines quos pretermisit.</p>
                    <p>Et ita patet quod aliquis potest esse sacerdos qui nunquam fuit diaconus uel subdiaconus.</p>
                </div>
                <div>
                    <head>Capitulum 83</head>
                    <p>Statutum est in ecclesia ne consecretur in calice cupreo uel stagneo, quia tale metallum prouocat ad nauseam.</p>
                    <p>Similiter institutum est ne fiat consecracio in uase ligneo, quia lignum porosum est et possent intrare alique gute uini consecrati in poros ligni.</p>
                </div>
                <div>
                    <head>Capitulum 84</head>
                    <p>Quoniam eciam indecorum est quod filii libere filiis ancille famulentur, et quoniam ex cohabitacione iudeorum cum christianis in ecclesia dei solet plerumque scandalum suboriri, precipimus quod de cetero iudei non habeant mancipia christiana, et ut christiane mulieres pueros iudeorum nullatenus nutriant.</p>
                    <p>Ad quod obseruandum tam ipsas nutrices et mancipia per censuram ecclesiasticam, quam ipsos iudeos per penam canonicam siue extraordinariam eisdem imponendam, uolumus efficaciter induci.</p>
                </div>
                <div>
                    <head>Capitulum 85</head>
                    <p>Prohibemus eciam ut de nouo non construantur sinagoge, et ut ecclesiis teneantur ad interesse super decimis et oblacionibus in quarum parochiis commorantur; alioquin ulcioni canonice subiciantur.</p>
                </div>
                <div>
                    <head>Capitulum 86</head>
                    <p>Quia in modernis temporibus sic inter christianos et iudeos inoleuit confusio ut fere nulla differencia discernatur, propter quod contingit ut nonnunquam per errorem mulieribus iudei et christiani e contrario commiscentur, auctoritate Lateranensis consilii firmiter precipimus quod omnes iudei, tam masculi quam femine, in ueste superiori ad pectus tabulas laneas alterius coloris quam sit uestis deferant manifeste; ita quod utraque tabula duorum digitorum mensuram habeat in latitudine et iiii digitorum in longitudine; et ad hoc faciendum per censuram ecclesiasticam compellantur.</p>
                    <p>Ecclesias decetero nullatenus intrare presumant, et ne occasionem habeant ingrediendi inhibemus districte ne eorum deposita a clericis in ecclesiis conseruentur; et si contra hoc aliquo modo presumptum fuerit, grauius puniatur.</p>
                </div>
                <div>
                    <head>Capitulum 87</head>
                    <p>Statuimus eciam firmiter inhibentes ne quis christianus societatem cum iudeo contrahat in aliqua negociacionis specie uel eidem pecuniam aliquam ad usuram exercendam committat, quod si fecerit quis et super hoc conuictus fuerit, graui pena puniatur.</p>
                </div>
                <div>
                    <head>Capitulum 88</head>
                    <p>Cum fuerit in ueteri testamento magnus honor exhibitus templo, ad quod conuenire consueuerant Hebrei manu non uacua, et hoc tempore gratie succedunt ecclesie cathedrales in cultu religioso et magis celebri a quo sumunt subditi ecclesiastica sacramenta, eandem saltem semel in anno ex antiqua consuetudine subditi uisitare tenentur, ut beneficiorum et oracionum que fiunt in eadem et in singulis locis religiosis ac ecclesiis parochialibus per totam diocesim participes fiant.</p>
                    <p>Precipimus ecclesiarum rectoribus, uicariis, et sacerdotibus qui ministrant uice eorum, ut suos parochianos moneant atque eis firmiter iniungant quatinus in ebdomada Pentecosten processiones archidiaconatuum diebus statutis ab antiquo sequantur, et ecclesiam suam cathedralem uisitent ut tenentur.</p>
                    <p>Et hec maxime penitentibus nota fiant, quoniam et ipsis et aliis penitentie iugo obnixis tercia pars penitentie illius anni quo matricem ecclesiam suam deuote uisitauerint relaxatur ab antiquo, illis exceptis qui pro capitalibus criminibus grauius obligantur; et pro quibus omnibus et reliquis parochianis matricem ecclesiam debita deuocione uisitantibus tempore prefinito, missa familiaris, omni tercia feria uacante specialiter pro uiuis, singulis eciam fere diebus pro defunctis, in ecclesia cathedrali celebratur, psalterium eciam totum inter xxx canonicos diuisim plene decantatur pro salute uiuorum et requie defunctorum.</p>
                </div>
                <div>
                    <head>Capitulum 89</head>
                    <p>Precipimus eciam, sub districcione canonica, ut singuli rectores ecclesiarum, uicarii, uel eorum capellani parochiales de suis parochiis, et singuli decani per suos decanatus, de beneficiis fabrice ecclesie sancti Pauli London. legatis seu quocunque modo debitis uel assignatis uel destinatis, fideliter et sine diminucione qualibet soluant, ita ut possint in tempore supradicto respondere, nichil ad usus suos de premissis sub pena excommunicacionis retenturi.</p>
                </div>
                <div>
                    <head>Capitulum 90</head>
                    <p>Ad tollendam diuersitatem que plures duxit in deuium et causa fuit scandali, dum quidam rectores ecclesiarum quasdam sanctorum sollempnitates minus celebres officio uenerabantur magis sollempniter et indicebant obseruandas, quasdam uero magis sollempnes apud nos minus debito recolebant, precipimus ut: in mense Ianuarii, Circumsisionem domini, Epiphaniam, et Conuersionem sancti Pauli cum honore et reuerencia iubeant obseruari, festa autem sanctorum Fabiani et Sebastiani, Agnetis, Uincentii, debita deuocione in ecclesiis uenerentur, set officio sine dampnosa mora celebrato, liceat parochianos operaciones necessarias exercere.</p>
                </div>
                <div>
                    <head>Capitulum 91</head>
                    <p>In mense Februarii, Purificacio beate Marie uirginis per omnia sollempnis habeatur, et Cathedra sancti Petri.</p>
                    <p>In festo sancti Mathie apostoli omnes operaciones prohibeantur, opera tamen pietatis non inhibemus.</p>
                </div>
                <div>
                    <head>Capitulum 92</head>
                    <p>In Marcio, sola Dominica Annunciacio ab omnibus sit sollempnis. In festo beati Gregorii post missarum sollempnia opera pietatis concedantur.</p>
                </div>
                <div>
                    <head>Capitulum 93</head>
                    <p>In Aprili, festum sancti Marci euangeliste et Erkenwaldi ab omnibus obseruentur.</p>
                    <p>In festis sanctorum Alphegi et Georgii et Melliti post missam operari concedimus.</p>
                </div>
                <div>
                    <head>Capitulum 94</head>
                    <p>In Maio, festiuitates apostolorum Philippi et Iacobi et Inuencionis sancte Crucis ab omnibus iubemus obseruari.</p>
                    <p>In festis autem sancti Iohannis ante Portam Latinam, sancti Dunstani, sancti Ethelberti, sint in ciuitate ista sollempnia propter reuerenciam reliquiarum que ibidem continentur.</p>
                </div>
                <div>
                    <head>Capitulum 95</head>
                    <p>In Iunio, festum sancti Barnabe apostoli, Natiuitas sancti Iohannis baptiste, et festum apostolorum Petri et Pauli, Commemoracio sancti Pauli sint solempniter celebranda.</p>
                    <p>Festum beati Albani tantum in decanatu Middelsexiensi celebratur.</p>
                </div>
                <div>
                    <head>Capitulum 96</head>
                    <p>In Iulio, Translacio beati Thome Cantuariensis archiepiscopi et festum beate Marie Magdalene et sancti Iacobi apostoli iubemus sollempnia esse.</p>
                    <p>In festo autem sancte Margarete, post missam celebratam, operaciones necessarias fieri concedimus.</p>
                </div>
                <div>
                    <head>Capitulum 97</head>
                    <p>In Augusto, festum beati Petri ad Uincula, festum sancti Oswaldi in ciuitate London., festum sancti Laurentii, Assumpcionem beate Marie uirginis, festum sancti Bartholomei, Decollacionem sancti Iohannis baptiste ab omnibus iubemus obseruari.</p>
                </div>
                <div>
                    <head>Capitulum 98</head>
                    <p>In Septembri, festum sancti Egidii suis peregrinis et suis ecclesiis sit sollempne. Natiuitas beate uirginis, Exaltacio sancte Crucis, festum sancti Mathei apostoli et euangeliste, festum sancti Michelis, ab omnibus obseruentur.</p>
                </div>
                <div>
                    <head>Capitulum 99</head>
                    <p>In Octobri, festum dedicacionis ecclesie sancti Pauli primo die mensis, festum sancti Luce euangeliste, apostolorum Simonis et Iude iubemus ab omnibus obseruari.</p>
                    <p>Festiuitates autem sancte Osithe et Ethelburge in suis decanatibus iubemus esse solempnes.</p>
                </div>
                <div>
                    <head>Capitulum 100</head>
                    <p>In Nouembri, festum Omnium sanctorum sit summe solempne; dies eciam crastinus, saltem donec sit defunctis per uniuersalis ecclesie suffragia subuentum, quies indicatur uniuersis.</p>
                    <p>Festiuitates sancti Martini et sancti Eadmundi regis et martiris, sancte Katerine uirginis, sancti Andree apostoli, iubemus esse sollempnes.</p>
                    <p>Festa autem sancti Eadmundi Cantuariensis archiepiscopi et sancte Cecilie uirginis et sancti Clementis post celebracionem misse agriculture non negentur.</p>
                </div>
                <div>
                    <head>Capitulum 101</head>
                    <p>In Decembri, festum sancti Nicholai et sancti Thome apostoli sit cunctis sollempne, et uenerabilis Festiuitas saluatoris cum festis sollempnibus que secuntur.</p>
                </div>
                <div>
                    <head>Capitulum 102</head>
                    <p>Sollempnitas eciam dominice Resurreccionis et Pentecosten per iiii dies, et Ascensio domini sollempniter celebrentur, dedicaciones quoque ecclesiarum et earum festiuitates in suis locis sollempniter celebrentur.</p>
                    <p>Sane cum omnes electi dei laude digna reuerenter sint extollendi, nichil declinauimus illorum honori quem clerus et populus, in ciuitate et extra, tum ex debito tum ex deuocione eis impendere consueuit.</p>
                </div>
                <div>
                    <head>Capitulum 103</head>
                    <p>Precipimus districte in uirtute obedientie iniungentes quod archidiaconi supradicta precepta synodalia et prohibiciones, pro communi utilitate editas et pro correccione excessuum et reformacione morum promulgatas, faciant in quantum ad ipsos pertinet inuiolabiliter obseruari; prouisuri quod copiam huiusmodi preceptorum et prefatarum inhibicionum transcriptarum et correctarum faciant decanis locorum, et decani rectoribus, uicariis, et sacerdotibus exhiberi, ut, ea habentes, frequenter inspiciant ut in ministeriis et dispensacionibus sacramentorum sint instrucciores et ad ipsa sacramenta conferenda in forma ecclesie prompciores.</p>
                    <p>Hoc autem ad effectum perduci iubemus infra instans festum sancti Michelis.</p>
                    <p>Et si quis postea negligens fuerit repertus, grauissime punietur.</p>
                </div>
                <div>
                    <head>Capitulum 104</head>
                    <p>Hec sunt festa in quibus ex toto a seruili opere est feriandum:</p>
                    <p>Nathalis domini, sancti Stephani, sancti Iohannis, sanctorum Innocentium, sancti Thome martiris, Circumcisionis, Epiphanie, Conuersionis sancti Pauli, Purificacionis beate Marie, Cathedra sancti Petri, sancti Mathie, sancti Gregorii, Annunciacionis dominice, diei Parasceues, Pasce cum die lune et cum die martis nisi aliquis eo die intuitu karitatis alicui egenti carucam accomodauerit, sancti Marci euangeliste, Philippi et Iacobi, Inuencionis sancte Crucis, Ascensionis domini, Pentecostes eodem modo quo Pascha, sancti Augustini Anglorum episcopi, sancti Barnabe, Nathalis sancti Iohannis baptiste, Petri et Pauli, Translacionis sancti Thome martiris, sancte Margarete, sancte Marie Magdalene, sancti Iacobi, ad uincula sancti Petri, sancti Laurentii, Assumpcionis et Nathalis sancte Marie, Bartholomei apostoli, Decollacionis sancti Iohannis, Exaltacionis sancte Crucis, sancti Mathei, sancti Michelis archangeli, sancti Francisci, sancti Luce, Simonis et Iude, Omnium sanctorum, sancti Martini, sancti Eadmundi, sancti Clementis, sancti Andree, sancti Nicholai, sancti Thome apostoli, festum sancti loci, dedicacionis ecclesie in propria parochia tantum.</p>
                </div>
                <div>
                    <head>Capitulum 105</head>
                    <p>Hec sunt festa in quibus, prohibitis aliis operibus, conceduntur tantum opera carucarum: Fabiani et Sebastiani, Agnetis, Uincentii, Blasii, Agathe, Felicis episcopi Norwic., Eadwardi regis, Cuthberti, Benedicti, Ambrosii, Georgii, Iohannis ante Portam Latinam, Botulphi, Albani, Etheldride, Inuencionis sancti Stephani, Ieronimi, Fidis, Dedicacionis sancti Michelis, sancti Dionisii, Cecilie, Katerine, Lucie.</p>
                    <p>Comodentur caruce pro deo; alioquin prohibeantur cum aliis operibus: Commemoracio fidelium, festum sancti Leonardi.</p>
                </div>
                <div>
                    <head>Capitulum 106</head>
                    <p>Hec sunt festa in quibus post missam excerceantur opera rusticana, set non ante: Octaue Epiphanie, Iohannis et Pauli, Commemoracio sancti Pauli, Translacio sancti Martini, Octaue Petri et Pauli apostolorum, Translacio sancti Benedicti, sancti Bricii episcopi.</p>
                </div>
                <div>
                    <head>Capitulum 107</head>
                    <p>Nota quod in medio tempore inter festum beati Thome archiepiscopi et Circumcisionis, item inter Circumcisionem et Epiphaniam, item diebus mercurii, iouis, ueneris, et die sabbati in septimana Pasche et Pentecosten si necesse fuerit exerceantur opera rusticana a tempore misse celebrate usque ad tempus uesperarum, set non ante missam nec post uesperas, nec tempore misse uel tempore uesperarum.</p>
                </div>
                <div>
                    <head>Capitulum 108</head>
                    <p>Licet omnes canonice sancciones sciri et firmiter obseruari debeant, specialiter tamen ille que, pro maiori parte antiquitus edite, in consilio London. sunt promulgate, quarum aliquas sub breuitate perstringimus ut facilius memorie commendentur et melius inposterum obseruentur, cum quibusdam de nouo adiectis ad decorem ecclesie et salutem animarum et ad comodum subditorum.</p>
                    <p>In primis scilicet ut in uulgari sermone frequenter diebus dominicis coram parochianis exponantur forma baptizandi in periculo mortis existentes, nominando scilicet nomen baptizandi et inmergendo ipsum in aquam, sic dicendo: Iohannes, ego baptizo te in nomine patris et filii et spiritus sancti, Amen.</p>
                </div>
                <div>
                    <head>Capitulum 109</head>
                    <p>Ut nichil ab aliquo occasione confitendi quoquomodo petatur, et post confessionem peccatorum absoluens peccatorem hiis uerbis utatur: Ego te a peccatis istis etcetera auctoritate qua fungor absoluo.</p>
                </div>
                <div>
                    <head>Capitulum 110</head>
                    <p>Ut clerici arma agressionis non portant nec furibus et predonibus aut aliis malefactoribus se sociantes predas, rapinas, et furta participent, scientes qui premissa fecerint uel aliquod predictorum auctoritate predicti consilii ipso facto uinculo excommunicacionis esse innodatos; et nisi postmodum moniti infra certum terminum a prelato suo prefigendum ad ipsius prelati arbitrium satisfecerint, extunc ipso facto omni regni Anglie ecclesiastico beneficio sunt priuati, et nichilominus ordinis sui periculo subiacent, quod si nullum beneficium obtineant, per quinquennium sint inhabiles ad beneficia quelibet optinenda.</p>
                </div>
                <div>
                    <head>Capitulum 111</head>
                    <p>Ut clerici nunquam in ecclesiis uel coram prelatis suis, aut in conspectu hominum publice coifas portare aliquatinus presumant.</p>
                    <p>Archidiaconi uero et inferiores prelati qui circa huiusmodi correccionem sui officii debitum non excercent, auctoritate dicti consilii ab ingressu ecclesie ipso facto sunt suspensi.</p>
                    <p>Presbiteri eciam parochiales in parochiis suis et in capitulis coram prelatis suis capis clausis utantur, et precipue in ciuitate London. commorantes.</p>
                    <p>Nullus ex consuetudine ministret presbitero in altari nisi in superpellicio uel capa clausa, cum congrua corona et tonsura.</p>
                </div>
                <div>
                    <head>Capitulum 112</head>
                    <p>Uestimenta autem ecclesiarum et palle altaris sint munda, nitida, et integra et libri de usu ecclesie London., quod in ciuitate et diocesi diligenter obseruetur.</p>
                </div>
                <div>
                    <head>Capitulum 113</head>
                    <p>Ut omnes beneficiati in beneficiis suis resideant et procurent se quamcitius poterint ordinari ad ordines quas beneficiorum suorum cura requirit, nisi per superiorem qui super hoc potestatem habeat, et hoc necessitatis uel utilitatis causa, fuerit cum eis super hiis dispensatum.</p>
                    <p>Uicarii uero omnimodo in presbiteris ordinati uel in proximis ordinibus ordinandi et residenciam faciant personalem, et hoc iurent, alioquin sciant alios ad uicarias suas tanquam uacantes esse admittendos, ad quas illi quibus ius presentandi pertinet non deferant presentare.</p>
                </div>
                <div>
                    <head>Capitulum 114</head>
                    <p>Nullus ecclesiam tradat ad firmam nisi de licencia superioris sui cuius est huiusmodi licenciam dare.</p>
                    <p>Uicarie uero et altaria siue obuenciones altaris nullo modo dentur ad firmam; et quia per huiusmodi firmarum tradiciones multa enormia non absque vicio simonie noscuntur esse commissa, statuimus ut in beneficiis que in obuencionibus et oblacionibus altaris consistunt que ualent annuatim decem marcas uel infra non minus quam sex marcas, que uero ultra non minus quam centum solidos, per annum deseruientibus eisdem pro stipendiis suis absque omni fraude et dolo assignentur, iuramento tam a seruiente quam ad ipsum presentante super hoc prestando.</p>
                    <p>Qui autem contra uenerint, grauissime puniantur. Presbiteri uero annualia recipientes adminus quinque marcas annuatim pro stipendiis accipiant.</p>
                </div>
                <div>
                    <head>Capitulum 115</head>
                    <p>Quia uero multotiens publicatum est et publice inhibitum ne aliqui cum iudeis utriusque sexus, in ueste superiori ante pectus tabulas laneas alterius coloris habentes duorum digitorum mensuram in latitudine et quatuor in longitudine, non portantibus manifeste, uel eciam habentes nutrices aut mancipia christiana, quoquomodo communicare presumant, ac contra huiusmodi inhibiciones quamplures uenire non formidant, precipimus in uirtute obedientie quod omnes decetero scienter cum predictis iudeis communicantes quos propter eorum manifestam offensam in hac parte excommunicamus, hiis scriptis excommunicatos, tribus diebus dominicis, candelis accensis, pulsatis campanis, publice et solempniter excommunicari denuntietur etcetera.</p>
                </div>
                <div>
                    <head>Footnotes</head>
                    <p>[1] edicion giues 'n' bi mistake</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
