<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Canterbury</title>
                <recordID>1489</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1228</origDate>
                <dateNotes/>
                <origPlace>&lt;unknown&gt;</origPlace>
                <diocese>&lt;unknown&gt;</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1489</p>
                <p>Year: 1228</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1225x1230</p>
                <p>Place: &lt;unknown&gt;</p>
                <p>Diocese: &lt;unknown&gt;</p>
                <p>Province: Canterbury</p>
                <p>CountryModern: England</p>
                <p>Latitude: 52.561928</p>
                <p>Longitude: -1.464854</p>
                <p>PlaceNotes: Issued for an unknown English diocese; location marked as geographical centre of England</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 181-97</p>
                <p>EditionOther: None</p>
                <p>SourceNotes: Given name &quot;Constitutiones cuiusdam episcopi&quot; in MS</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones cuiusdam episcopi.</p>
                </div>
                <div>
                    <head>Capitulum 1</head>
                    <p>Ex concilio.</p>
                    <p>Firmiter credimus et simpliciter confitemur quod unus solus uerus est deus, eternus, inmensus, omnipotens, incommutabilis, incomprehensibilis, et ineffabilis, pater et filius et spiritus sanctus; tres quidem persone, set una essencia, substancia, seu natura, simplex omnino; pater a nullo, filius autem a solo patre, ac spiritus sanctus pariter ab utroque, absque inicio semper et sine fine; pater generans, filius nascens, spiritus sanctus procedens, consubstanciales et coequales, coomnipotentes, et coeterni, unum uniuersorum principium, creator omnium uisibilium et inuisibilium, spiritualium et corporalium, qui sua omnipotenti uirtute simul ab inicio temporis utramque de nichilo condidit creaturam, spiritualem et corporalem, angelicam uidelicet et mundanam, ac deinde humanam quasi communem ex spiritu et corpore constitutam.</p>
                </div>
                <div>
                    <head>Capitulum 2</head>
                    <p>De baptismo.</p>
                    <p>Precipimus autem quod baptismus cum reuerencia et cum magno honore celebretur et cum magna cautela, maxime in distinccione et prolacione uerborum, in quibus tota uirtus consistit sacramenti et salus puerorum, scilicet, Ã”Ego baptizo te N. in nomine patris et filii et spiritus sancti, ubi nomen baptizandi imponatur; et sub eadem forma in lingua quam melius nouerint, doceant frequenter sacerdotes laicos baptizare debere pueros in necessitate, patrem eciam et matrem pueri sine preiudicio matrimonii in summa necessitate.</p>
                </div>
                <div>
                    <head>Capitulum 3</head>
                    <p>Commoneant eciam sacerdotes mulieres pregnantes parochie sue ut, cum tempus partus sui instare intelligunt, sibi prospiciant ut aquam promptam habeant, et propter imminens periculum loquantur de confessione cum sacerdote, ne subito preoccupate non possint cum uoluerint habere copiam sacerdotis.</p>
                </div>
                <div>
                    <head>Capitulum 4</head>
                    <p>Si mulier mortua fuerit in partu et de hoc bene constiterit, scindatur si infans credatur uiuere, ore tamen mulieris aperto, et extrahatur puer ut baptizetur.</p>
                </div>
                <div>
                    <head>Capitulum 5</head>
                    <p>Femine eciam moneantur ut pueros suos caute alant, et iuxta se de nocte non collocent teneros ne opprimantur.</p>
                </div>
                <div>
                    <head>Capitulum 6</head>
                    <p>Et cum eis ad baptismum festinent et ad confirmacionem.</p>
                    <p>Similiter et mariti earum moneantur.</p>
                </div>
                <div>
                    <head>Capitulum 7</head>
                    <p>Moneantur eciam ne solos in domo ubi ignis fuerit uel solos iuxta aquam relinquant pueros suos sine custode; et hoc eis sepe dicatur.</p>
                </div>
                <div>
                    <head>Capitulum 8</head>
                    <p>Item, sacerdos interroget laicum qui in necessitate baptizat puerum, quid dixerit et quid fecerit.</p>
                    <p>Quod si inuenerit laicum discrete et modo debito baptizasse, et formam uerborum in sua lingua integre protulisse, approbet factum.</p>
                    <p>Sin autem, baptizet puerum.</p>
                </div>
                <div>
                    <head>Capitulum 9</head>
                    <p>Ad eleuandum puerum de sacro fonte tres ad plus recipiantur, uidelicet, ad marem duo mares et una femina, ad feminam uero due femine et unus mas.</p>
                </div>
                <div>
                    <head>Capitulum 10</head>
                    <p>Item, si in necessitate puer baptizetur a laico, sequencia inmersionem, non precedencia, per sacerdotem expleantur, et aqua in qua domi baptizati fuerat propter reuerenciam baptismi uel infundatur in ignem uel in baptisterium ad ecclesiam deferatur, et uas illud comburatur uel ad usus ecclesie deputetur.</p>
                </div>
                <div>
                    <head>Capitulum 11</head>
                    <p>Item, de baptismate uel confirmacione si dubitetur, sine trepidacione conferatur, quia non dicitur iteratum quod nescitur fuisse collatum.</p>
                    <p>Ideoque baptizentur expositi, de quorum baptismo dubitatur probabiliter, siue inueniantur cum sale siue sine sale.</p>
                </div>
                <div>
                    <head>Capitulum 12</head>
                    <p>Nullusque diaconus uel inferior clericus baptizet uel penitencias iniungat, set soli sacerdotes quibus illud competit ex officio, nisi in summa necessitate, sicut quando sacerdos absens est, uel eciam presens est et non potest interesse uel stulte non uult, et imminet mors puero uel egroto.</p>
                </div>
                <div>
                    <head>Capitulum 13</head>
                    <p>Item, precipimus ut panni crismales quibus nouiter baptizati induuntur ad ecclesiam deportentur, nec ad communes usus per aliquem assumantur propter reuerenciam sacramenti, set in usus ecclesie prout necessitas exegerit reseruentur.</p>
                </div>
                <div>
                    <head>Capitulum 14</head>
                    <p>Item, precipimus ut fontes in quibus pueri baptizantur lapidei sint uel alias honesti et integri, ita quod non sint alicui contemptui uel horrori, set magis honor et reuerencia et ueneracio ab uniuersis exhibeatur eisdem.</p>
                    <p>Aqua uero ubi baptizatus fuerit puer ultra octo dies non seruetur.</p>
                </div>
                <div>
                    <head>Capitulum 15</head>
                    <p>De confirmacione.</p>
                    <p>Sacerdotes sepe dicant laicis ne exspectent aduentum episcopi ad confirmandum, set adducant pueros ad eum ubi eum adesse audierint prope quamcitius poterunt, et ut fascias siue ligaturas competentes, sufficienter scilicet longas et latas, secum deferant.</p>
                </div>
                <div>
                    <head>Capitulum 16</head>
                    <p>Quod si adultus fuerit confirmandus, monendus est per sacerdotem loci ut confiteatur prius et postea accedat ad confirmacionem.</p>
                </div>
                <div>
                    <head>Capitulum 17</head>
                    <p>Item, nullus teneatur ad confirmacionem a patre uel matre, uitrico uel nouerca, et hec prohibicio sepius pupplicetur in ecclesia per sacerdotes.</p>
                </div>
                <div>
                    <head>Capitulum 18</head>
                    <p>Caueant sibi diligenter parentes ne paruulos suos iterato proferant confirmandos, cum et ipsi paruuli per illud sacramentum iteratum efficiantur irregulares, si masculi fuerint, et ipsi parentes ex tali negligencia secundum canones graui subiaceant ulcioni. Sciantque tam parentes quam illi qui eorum pueros tenent ad confirmandum et ipsi confirmati quod spirituale uinculum in hoc sacramento contrahitur ut in baptismo.</p>
                </div>
                <div>
                    <head>Capitulum 19</head>
                    <p>Paruuli confirmati tercio die post confirmacionem deportentur ad ecclesiam, et frontes eorum per manus sacerdotum in baptisterio propter reuerenciam crismatis abluantur, et ligature ipsorum tunc similiter in igne concrementur.</p>
                </div>
                <div>
                    <head>Capitulum 20</head>
                    <p>Sequitur de sacramento altaris.</p>
                    <p>Ad hec, quia cum magna reuerencia, deuocione, et mundicia tractanda sunt ecclesiastica sacramenta, et maxime sacramentum redempcionis nostre, scilicet corporis et sanguinis domini, statuimus ut presbiteri, circa ea que ad substanciam sacramenti corporis et sanguinis domini pertinent, sint diligentes et intenti, prouisuri quod eucharistia in pixide munda conseruetur, nec ultra septem dies seruentur hostie consecrate, set septimana qualibet in die dominica innouentur, ita quod post percepcionem consecrate recenter hostie ante assumpcionem sanguinis domini a celebrante missam reseruate hostie sumantur.</p>
                </div>
                <div>
                    <head>Capitulum 21</head>
                    <p>Nec in celebracione misse hostiam consecratam pacem daturus ori suo sacerdos apponat, quia ante percepcionem eam ore suo tangere non debet.</p>
                    <p>Si uero sicut quidam faciunt de patena eam sumat, uel super patenam eam confringat aut deponat, post celebracionem misse tam patenam quam calicem faciat aqua perfundi, uel solum calicem si aliter faciat. Habeatque sacerdos iuxta altare pannum mundissimum alio panno undique circumdatum et honeste atque decenter coopertum, quo, post suscepcionem sacramenti salutaris, digitos cum labiis tergat ablutos.</p>
                </div>
                <div>
                    <head>Capitulum 22</head>
                    <p>Si uero sacerdos necesse habeat aliquando bis in una die celebrare, quod non fiat nisi in die Natiuitatis uel Resurreccionis dominice, uel quando aliquod corpus est in ecclesia tumulandum, uel aliqua euidens necessitas urgeat, post primam celebracionem et sanguinis suscepcionem nichil infundatur calici quod a sacerdote celebrante sumatur, set tantum post celebracionem subsequentem.</p>
                    <p>Post primam uero celebracionem diligentissime absorbeantur stille de calice, et quod fuerit digitis superfusum reseruetur in uase mundo ad hoc specialiter deputato, et post secunde misse celebracionem sumatur, nisi forte in prima celebracione assit diaconus uel alius minister honestus qui loturam illam sumere possit absque conscientie sue lesione.</p>
                    <p>In sacramento autem sanguinis dominici maior pars uini et modicum aque ponatur.</p>
                </div>
                <div>
                    <head>Capitulum 23</head>
                    <p>Hiis adicimus ut cum ad egrum fuerit eucharistia deferenda, habeat sacerdos aliam pixidem mundam et honestam, in qua sit linea bursa, munda, et in ea dominicum corpus deferat ad egrotos, lintheamine mundo superposito et lucerna precedente, nisi eger ualde remotus fuerit uel temporis inequalitas impediat, et cruce similiter si fieri potest, nisi crux forte fuerit apud egrum, precedente quoque tintinnabulo ad cuius sonitum excitetur deuocio audientium.</p>
                    <p>Habeatque sacerdos uasa argentea, uel uas stagneum ad hoc specialiter deputatum, quod semper secum ad egrum uadens deferat, ut in eo egro ualeat dare post sumptam ab eo eucharistiam suorum loturam digitorum.</p>
                    <p>Habeatque sacerdos semper secum stolam id est orarium, quando cum eucharistia, sicut diximus, uadit ad egrum; et si eger remotus non fuerit, in superpellicio ad ipsum decenter accedat.</p>
                </div>
                <div>
                    <head>Capitulum 24</head>
                    <p>Quando uero mulieres post puerperium uenerint ad purificacionem, sacerdotes dent eis tantummodo panem benedictum, et corpus domini nullo modo, nisi expresse petant et prius confesse fuerint.</p>
                </div>
                <div>
                    <head>Capitulum 25</head>
                    <p>Ad hec precipimus ut quelibet ecclesia habeat calicem argenteum cum aliis uasibus decentibus et honestis, sindonem mundam et candidam amplitudinis congruentis, lintheamina et alia ornamenta que ad altaris officium spectant honesta, libros ad psallendum et legendum idoneos, et sacerdotalia uestimenta sufficiencia pariter et honesta; et qui ministrant sacerdoti in altari superpelliciis induantur.</p>
                </div>
                <div>
                    <head>Capitulum 26</head>
                    <p>Et omnes habeant canonem misse secundum consuetudinem ecclesie nostre correctum, et ut uerba canonis in missa rotunde dicantur et distincte.</p>
                    <p>Similiter et omnes hore et omnia officia aperte et distincte dicantur, ita quod ex festinacione non precidantur uel sincopentur.</p>
                    <p>Quod si obseruatum non fuerit, sacerdotes hoc non obseruantes usque ad condignam satisfaccionem puniantur.</p>
                    <p>Ex concilio.</p>
                    <p>Relinqui nolumus, Statuimus, sicut in concilio continetur.</p>
                </div>
                <div>
                    <head>Capitulum 27</head>
                    <p>Ad hec prohibemus ne calices ecclesiarum seu uestes uel uasa altaris aut libri ecclesiastici uel eciam tenementa ecclesiastica uendantur uel pignori obligentur aut aliquo modo alienentur ab ecclesiis nisi in casibus concessis et de licencia nostra, forma canonica obseruata.</p>
                    <p>Si uero secus actum fuerit, irritetur.</p>
                </div>
                <div>
                    <head>Capitulum 28</head>
                    <p>Nec laici ecclesias uel quascumque decimas ad firmam aliquatenus teneant.</p>
                </div>
                <div>
                    <head>Capitulum 29</head>
                    <p>Prohibemus eciam districtius ne sacerdotes ignoti, de quorum ordinacione non constat, ad diuinorum celebracionem deseruiendo ecclesiis admittantur, nisi de licencia nostra.</p>
                </div>
                <div>
                    <head>Capitulum 30</head>
                    <p>Moneantur autem rectores ecclesiarum ne capellanos suos annuales sine racionabili causa studeant ammouere.</p>
                </div>
                <div>
                    <head>Capitulum 31</head>
                    <p>Similiter prohibemus ne excommunicatum aliquem uel interdictum uel alienum parochianum laicum, in preiudicium proprii sacerdotis, uel ad confessionem uel ad communionem eucharistie uel ad sepulturam scienter aliquis sacerdos admittat, et precipue in sollempnitate paschali. Quod si ab aliquo de cetero fuerit attemptatum, ad dampna resarcienda illius ecclesie cui infimatum est compellatur, alias eciam a nobis puniendus.</p>
                    <p>Ex concilio.</p>
                    <p>Cum sit ars artium, etc., sicut in concilio.</p>
                </div>
                <div>
                    <head>Capitulum 32</head>
                    <p>De ministris ecclesie.</p>
                    <p>Precipimus itaque quod sacerdotes qui se nouerint filios seruorum et preter conscienciam dominorum suorum ordinatos, uel non de legittimo matrimonio natos et absque dispensacione episcoporum suorum promotos, uel qui fuerint aduocati in causa sanguinis, uel executores seuorum aliquando in publicis administracionibus, uel homicidium perpetrauerint, uel bigami fuerint, uel alias corruptarum mariti, uel qui excommunicati ordines susceperint, uel excommunicati siue suspensi celebrare presumpserint uel sortilegium exercuerint, maxime demonibus immolando, non exequantur sacerdotis officium donec nostrum super hoc ab eis fuerit consilium requisitum.</p>
                    <p>Idem eciam dicimus de hiis qui simoniace uel furtiue uel per saltum uel extra legittima tempora ordines susceperint.</p>
                    <p>Idem quoque dicimus de illis qui interuentores fuerint simoniacarum paccionum et sunt ordinati, et nichilominus labe illa infecti ordines susceperunt.</p>
                </div>
                <div>
                    <head>Capitulum 33</head>
                    <p>De aliis uero in suscepcione ordinum non peccauerint, precipiendo statuimus ut sacerdotes et clerici beneficiati uel in sacris ordinibus constituti, siue beneficiati, siue non, qui a vicio luxurie debent esse alieni penitus, omnem libidinem fugiant et continenter et honeste uiuant prout ad sacrum ministerium eorum noscitur rite pertinere.</p>
                </div>
                <div>
                    <head>Capitulum 34</head>
                    <p>Nec in domibus propriis uel alienis pupplice concubinas, unde scandalum oriatur, tenere presumant, set eas a se prorsus expellant et longius faciant amoueri, nisi uelint simul officio et beneficiis suis contra hoc agendo priuari.</p>
                </div>
                <div>
                    <head>Capitulum 35</head>
                    <p>Moneantur concubine eorum ut recedant ab ipsis; que nisi commonite recedant ab eisdem, post trinam ammonicionem, quoniam infamant ecclesiam, ab ecclesia expellantur et excommunicentur; nec ad ecclesiastica sacramenta admittantur set ab actibus legittimis repellantur ut infames.</p>
                </div>
                <div>
                    <head>Capitulum 36</head>
                    <p>Quia eciam continenciam seruare uolentibus non est tutum habitare cum feminis, prohibemus ne sacerdotes uel clerici beneficiati habeant famulas in domibus suis de quibus possit aut debeat merito sinistra suspicio suboriri.</p>
                </div>
                <div>
                    <head>Capitulum 37</head>
                    <p>Cum autem sacerdos peccauerit, peccare facit populum domini, et ideo debet ab omni fornicacione et immundicia se continere.</p>
                    <p>Maxime autem a filia sua penitenciali se contineat, sciens quod in detestacione illius peccati dicitur in canone sic peccare penitencialem suam cognoscentem sicut cognoscentem a se baptizatam uel in baptismo susceptam, pro quo peccato secundum canones xv annorum debetur penitencia et postea detrusio in monasterium.</p>
                </div>
                <div>
                    <head>Capitulum 38</head>
                    <p>Si sacerdotes aut clerici ad conuiuia fuerint ab honestis personis inuitati, ibi sicut ubique sobrie, modeste, et honeste se habeant, et post prandium sobrie et honeste recedant, et cito.</p>
                    <p>Et si in eisdem in quibus intererunt conuiuiis inhonesta uel turpia narrentur uel cantentur, si non possunt prohibere, saltem ita se gerant ne uideantur aurem uel animum talibus adhibere.</p>
                </div>
                <div>
                    <head>Capitulum 39</head>
                    <p>Uolentes quoque ab eisdem pestem auaritie extirpare, prohibemus ne turpia lucra sectentur et ne aliquam negociacionis speciem inhoneste audeant exercere.</p>
                </div>
                <div>
                    <head>Capitulum 40</head>
                    <p>Nullus quoque eorum secularem administracionem exerceat ex qua eum oporteat laice persone actus sui reddere racionem.</p>
                    <p>Nec aduocati sint sacerdotes uel clerici uel canonici in foro seculari nisi uel causas proprias uel causas miserabilium prosequantur personarum.</p>
                </div>
                <div>
                    <head>Capitulum 41</head>
                    <p>Sint eciam secundum facultates et redditus suos hospitales et erga pauperes non auari.</p>
                </div>
                <div>
                    <head>Capitulum 42</head>
                    <p>Prohibemus insuper ne sacerdotes de cetero utantur capis manucatis, set omnes habeant capas clausas et honestas et tonsuram canonicam.</p>
                    <p>Ex concilio.</p>
                    <p>Irrefragabili, Quia non, Ut clericorum, A crapula, Clerici officia, Sentenciam sanguinis, Cum infirmitas corporalis, De multa prouidencia, In quibusdam prouinciis, sicut in concilio continetur.</p>
                </div>
                <div>
                    <head>Capitulum 43</head>
                    <p>Sequitur de penitencia.</p>
                    <p>Sanctorum patrum statuta sequentes precipimus ut sacerdotes in penitencia danda diligenter attendant qualitatem persone, quantitatem delicti, tempus, locum, causam, moram in peccato factam, deuocionem animi penitentis; et ut penitencia talis iniungatur uxori unde non reddatur marito suo suspecta de aliquo occulto crimine et enormi, set aliter condignam iniungat penitenciam.</p>
                    <p>Idem de marito obseruetur.</p>
                    <p>Non iniungatur autem laicis in penitencia quod missas celebrari faciant pro suorum remissione peccatorum.</p>
                </div>
                <div>
                    <head>Capitulum 44</head>
                    <p>Confessiones autem mulierum audiantur in Quadragesima extra uelum in aperto semper, quantum ad uisum hominum, non quantum ad auditum.</p>
                    <p>Moneantur eciam laici statim in principio Quadragesime confiteri, uel pluries in anno, ut cito post lapsum confiteantur.</p>
                    <p>In confessionibus uero nec nimis perspicaciter scrutentur plebem suam sacerdotes nec nimis facile aut negligenter pertranseant.</p>
                </div>
                <div>
                    <head>Capitulum 45</head>
                    <p>Item, in confessionibus et predicacionibus sepius laicis inculcetur, et precipue in maioribus sollempnitatibus, quod omnis commixtio maris et femine, nisi per matrimonium excusetur, mortale est peccatum.</p>
                    <p>Et si in denunciacione huius salubris doctrine sacerdos negligens inuentus fuerit, tamquam fornicator uel consentiens fornicacionibus canonice puniatur.</p>
                </div>
                <div>
                    <head>Capitulum 46</head>
                    <p>Item, in confessione habeat sacerdos humilem uultum et oculos ad terram demissos ne faciem respiciat confitentis, et maxime mulieris, et patienter audiat quicquid dixerit et in spiritu lenitatis eum supportet et ei pro posse suo persuadeat pluribus modis quod integre confiteatur, aliter enim uera non est confessio.</p>
                    <p>Peccata inquirat usitata singillatim, inusitata autem non nisi a longe et per circumstancias, sic ut expertis detur materia confitendi et inexpertis non detur occasio delinquendi.</p>
                </div>
                <div>
                    <head>Capitulum 47</head>
                    <p>In furto, rapina, usura, et maxime decimarum detencione seu subtraccione alicuius ecclesiastici iuris, sacerdotes diligenter sibi caueant ne penitencias aliquas iniungant nisi cum satisfaccione et restitucione facienda iniuriam passis, cum non remittatur huiusmodi peccatum nisi restituatur ablatum.</p>
                </div>
                <div>
                    <head>Capitulum 48</head>
                    <p>Item, in maioribus criminibus et atrocioribus et dubiis sacerdos consulat nos, sicut decet, uel ipsos qui uices nostras gerunt prouidos et discretos, quorum consilio certificatus sciat quos et qualiter ligare possit et soluere, et ne, quod absit, penitens in desperacionem mittatur, moneat illum diligenter ut interim quicquid boni facere poterit faciat, ut deus cor suum illustret ad penitenciam.</p>
                    <p>Et hoc idem de eo faciat qui peccatum confitetur et tamen ab eo non uult abstinere, quo casu munus absolucionis eidem non poterit impendi nec penitencia iniungi, cum uenia non legatur concessa nisi se corrigenti.</p>
                </div>
                <div>
                    <head>Capitulum 49</head>
                    <p>Sunt autem maiora crimina homicidia, sacrilegia, peccata contra naturam, incestus, stupra uirginum et monialium, iniecciones manuum in parentes, in clericos, uota fracta, et huiusmodi.</p>
                    <p>Sunt autem alia in quibus nullus nisi solus papa uel eius legatus potestatem habet dispensandi, uidelicet, inieccio manuum in clericos uel quoscunque religiosos, incendia ecclesiarum, simonia.</p>
                    <p>Absolucio autem talium in articulo mortis nulli deneganda est, saltem condicionalis.</p>
                    <p>Nichilominus talium rei mittendi sunt ad nos uel ad penitenciarium nostrum.</p>
                    <p>Semper eciam qui mittuntur deferant secum litteras continentes genus peccati et circumstancias sufficienter, uel ipse sacerdos cum eis personaliter ueniat, alioquin non recipiantur.</p>
                </div>
                <div>
                    <head>Capitulum 50</head>
                    <p>Item, caueant sibi sacerdotes ut cum a penitente peccata inquirunt, nomina personarum cum quibus peccauerunt nullo modo inquirant set circumstancias tantumset qualitatem peccati, cum scriptum sit: Deus uitam meam, non alienam, annunciaui tibi.</p>
                </div>
                <div>
                    <head>Capitulum 51</head>
                    <p>Nullus eciam sacerdos post lapsum, antequam sacerdoti penitens confiteatur, ad altare presumat accedere celebraturus, si copiam habeat sacerdotis.</p>
                </div>
                <div>
                    <head>Capitulum 52</head>
                    <p>In quolibet autem capitulo duo sint sacerdotes confessores quibus, a nobis constitutis, eiusdem capituli sacerdotes sua possint peccata confiteri.</p>
                    <p>Si qua uero dubia fuerint que per eos expediri nequeant uel si qui de sacerdotibus eis ob aliquam causam noluerit peccata sua confiteri, ad principales penitenciarios nostros recurratur.</p>
                    <p>Si uero neutri eorum suum uolueriti reuelare peccatum, ad nos ueniat ut uel nobis confiteatur uel sibi a nobis alius assignetur cui uelit et ualeat confiteri.</p>
                    <p>Ex concilio.</p>
                    <p>Omnis utriusque, Si post suscepcionem.</p>
                </div>
                <div>
                    <head>Capitulum 53</head>
                    <p>De extrema unccione.</p>
                    <p>Cum magna reuerencia deferatur oleum ad infirmos, et ipsos inungant sacerdotes cum magna deuocione et oracionum celebritate que ad hoc sunt ordinate.</p>
                </div>
                <div>
                    <head>Capitulum 54</head>
                    <p>Ad sacramentum extreme unccionis moneant sepe populum domini sacerdotes, scilicet, omnes a quatuordecim annis et supra, et ad omnes tam pauperes quam diuites communiter se paratos exhibeant cum necesse fuerit.</p>
                </div>
                <div>
                    <head>Capitulum 55</head>
                    <p>Item, doceant sacerdotes frequenter populum hoc sacramentum licite posse iterari, uidelicet, in qualibet periculosa infirmitate ubi metus est mortis, et cum quis post susceptum conualuerit ab infirmitate, licite posse reuerti ad opus coniugale.</p>
                </div>
                <div>
                    <head>Capitulum 56</head>
                    <p>Sequitur de matrimonio.</p>
                    <p>Cum in causis matrimonialibus cum maiori discrecione et cautela sit procedendum, statuimus ut nulla causa matrimonialis ubi agitur ad diuortium terminetur nisi per nos uel gerentem uices nostras, nec aliqua huiusmodi causa, siue agatur de diuorcio, siue non, examinetur per decanos rurales, set cum magna diligencia per archidiaconos uel eorum officiales prouidos et discretos.</p>
                </div>
                <div>
                    <head>Capitulum 57</head>
                    <p>Ad hec prohibemus ne matrimonium contrahat quis cum consanguinea olim uxoris sue, similiter nec uxor cum aliquo consanguineo quondam manti sui.</p>
                    <p>Nec susceptus in baptismo contrahat cum filia baptizantis uel suscipientis ante uel post genita.</p>
                </div>
                <div>
                    <head>Capitulum 58</head>
                    <p>Nec contrahatur matrimonium inter personas incognitas, nec sine trina denunciacione in ecclesia pupplicata.</p>
                </div>
                <div>
                    <head>Capitulum 59</head>
                    <p>Nec clamdestina contrahantur matrimonia, set pupplice et in facie ecclesie, presente sacerdote.</p>
                    <p>Si uero secus actum fuerit, factum non admittatur in ecclesia, nisi de speciali auctoritate nostra. Sacerdos autem qui contra huius statuti nostri formam aliquos matrimonio copulauerit ab omni officio suspendatur, nec relaxetur nisi de speciali mandato nostro.</p>
                    <p>Nec fides de aliqua desponsanda detur nisi presente sacerdote.</p>
                    <p>Quod si aliter factum fuerit, decernimus contractum non tenere et persone legittime punientur.</p>
                </div>
                <div>
                    <head>Capitulum 60</head>
                    <p>Prohibeat autem quilibet sacerdos publice omnibus de parochia sua ne clanculo fidem prestent de matrimonio contrahendo, set pupplice coram testibus idoneis, ut fidem prestitam si necesse fuerit ualeant comprobare; proponatque eis premonendo quod sibi precaueant; quia si talem fidem carnalis copula subsequatur, ecclesia hoc pro matrimonio habebit, et faciet tamquam matrimonium obseruari.</p>
                </div>
                <div>
                    <head>Capitulum 61</head>
                    <p>Item, doceant sacerdotes frequenter populum et prohibeant sub anathemate ne alteruter coniugatorum transeat ad religionem, nec recipiatur, nisi per nos aut per licenciam nostram.</p>
                    <p>Item, moneant mulieres coniugatas ne faciant uota nisi cum magna deliberacione et cum consensu uirorum suorum et de consilio proprii sacerdotis.</p>
                    <p>Ex concilio.</p>
                    <p>Non debet, Cum inhibicio, Licet ex quadam.</p>
                </div>
                <div>
                    <head>Capitulum 62</head>
                    <p>De statu monachorum et regularium.</p>
                    <p>Nec uiris aut mulieribus religionem professis absque superioris licencia liceat egredi septa domus, nec sine certa et honesta causa egrediendi licencia concedatur, ita tamen quod nulli claustralium causa oracionis aut uisitandi parentes exitus pateat, nisi fuerit talis qui petit exire de quo nichil sinistri debeat quis suspicari.</p>
                    <p>Quotiens tamen exeundi causa licencia cuiquam indulgetur, socius ei deputetur et certus dies in quo redeat prefigatur, in quo si redire poterit extra monasterii septa non pernoctet.</p>
                </div>
                <div>
                    <head>Capitulum 63</head>
                    <p>Item, in ciuitatibus, burgis, seu uillis, ubi ecclesia conuentualis est, maxime</p>
                    <p>sui ordinis, non hospitetur nisi penes religiosos, et si domus ei et uecturis suis non sufficiat, ipse nichilominus si fieri possit de nocte dormiat infra septa illius monasterii.</p>
                </div>
                <div>
                    <head>Capitulum 64</head>
                    <p>Ad hec quia aliqui, ut audiuimus, salutis sue immemores, abiecto dei timore, de ordine suo egredi sine licencia suorum Prelatorum et in seculo seculariter conuersaturi, abiecto religionis habitu, non uerentur, precipimus archidiacono et decanis quod monicione premissa competenti tales ad claustrum per censuram ecclesiasticam redire compellant.</p>
                    <p>Quod si nec sic ad reassumendum habitum religionis induci possint, iubemus eos comprehendi et nobis presentari et ad agendam penitenciam in carcerem retrudi.</p>
                </div>
                <div>
                    <head>Capitulum 65</head>
                    <p>Item, uiri religiosi ecclesias, illas maxime in quibus ius sibi patronatus uendicant, ad firmam a clericis suis non recipiant sine licencia nostra, nec aliquam negociacionis speciem inhonestam audeant exercere.</p>
                    <p>Clerici autem ecclesias sic talibus dimittentes grauiter punientur.</p>
                </div>
                <div>
                    <head>Capitulum 66</head>
                    <p>Item, monachis et canonicis regularibus necnon et monialibus tam uestimenta quam coopertoria interdicimus colorata, nisi fuerint nigro tincta, et cum equitant decentibus sellis utantur ac frenis et superselliis.</p>
                    <p>Moniales autem uestibus caudatis et crispatis aut proprii corporis longitudinem excedentibus non utantur, nec pellibus delicatis aut coloratis.</p>
                    <p>Nec in uelo acus argenteas audeant deportare.</p>
                </div>
                <div>
                    <head>Capitulum 67</head>
                    <p>Item, cum in generali concilio nuper esset statutum quod quilibet regulares in ecclesiis que ad ipsos pleno iure non pertinent presbiteros instituendos episcopis representent, precipimus eciam ut, infra instans festum sancti N. ad tardius, secundum statuta ipsius concilii presbiteros idoneos nobis representent ad uicarias in eisdem competentes.</p>
                    <p>Similiter fiat in ecclesiis prebendalibus, si hii qui tenent penam concilii uoluerint euitare.</p>
                    <p>Quod si non fecerint, prout iustum fuerit tamquam de beneficiis uacantibus officium nostrum in huiusmodi exequemur.</p>
                    <p>Ex concilio.</p>
                    <p>Quoniam omne quod non est ex fide, In singulis regnis, Ne nimia, Ne pro defectu pastoris, Quia propter diuersas, Quisquis eleccioni, Graue nimis est, Ut priuilegia, Quod quibusdam religiosis, Accedentibus, Quoniam simoniaca labes, In Lateranensi concilio, Extirpande.</p>
                </div>
                <div>
                    <head>Capitulum 68</head>
                    <p>Sequitur de decimis.</p>
                    <p>Decimas de omnibus que renouantur per annum, et maxime consuetas dandas decernimus, et potissime de molendinis et piscariis et fenis et apibus et de terris arabilibus et ad prata postea uel ad pasturam redactis, ita ut occasione mercedis seruientum uel messorum ecclesia decima parte non frustretur quominus eam plene percipiat.</p>
                </div>
                <div>
                    <head>Capitulum 69</head>
                    <p>Detentores uero earundem decimarum, si semel, secundo, et tercio commoniti excessum suum non emendauerint, concedimus quod per capellanos locorum usque ad satisfaccionem congruam excommunicacionis uinculo feriantur.</p>
                    <p>Cum autem hii qui decimas detinuerint uel subtraxerint ad penitenciam accesserint, non admittantur nisi per se uel per manum sacerdotis ei cui decime debentur satisfaciant competenter.</p>
                </div>
                <div>
                    <head>Capitulum 70</head>
                    <p>Excommunicacio non passim et absque delectu fiat, set premissa canonica ammonicione. Singulis autem annis in tribus sollennibus festiuitatibus, scilicet, die Natalis, die Pentecostes, die Assumpcionis beate Marie, excommunicentur in genere sorciarii, testes periuri super sacrosancta, incendiarii, usurarii, raptores publici, maliciose inpedientes execucionem racionabilium testamentorum, et contumaces decimarum detentores; ita quod testes qui scienter deierant super sacrosancta propter lucrum proprium uel dampnum aliorum, non absoluantur; nec eis aliqua penitencia iniungatur nisi a nobis uel nostra auctoritate, preterquam in mortis articulo; et tunc iniungatur eisdem ut ex quo conualuerint nos adeant, a nobis penitenciam suscepturi.</p>
                </div>
                <div>
                    <head>Capitulum 71</head>
                    <p>Sub interminacione anathematis prohibemus ut nullus constabularius, castellanus, forestarius uel cuiuscumque potentis balliuus, possessiones seu bona religiosorum, clericorum, seu quarumcumque ecclesiasticarum personarum ausu temerario presumat inuadere aut eas uexacionibus iniustis uel oppressionibus quibuscumque indebite contra libertatem ecclesiasticam attemptet molestare.</p>
                    <p>Quod si qui contra hanc prohibicionem nostram in proprie salutis dispendium, quod deus auertat, ire presumpserint, et commoniti se non emendauerint, terras eorum per archidiaconum loci sine dilacione ecclesiastico supponi precipimus interdicto, et tunc demum, si ad cor non redierint indurati, pulsatis campanis et accensis candelis, excommunicentur monicione premissa.</p>
                    <p>Uolumus eciam et districte precipimus ut archidiaconus et eius ministri cum fuerint super hoc ab excommunicatoribus requisiti, mutuum sibi adinuicem in huiusmodi prestent auxilium.</p>
                </div>
                <div>
                    <head>Capitulum 72</head>
                    <p>Prohibemus eciam sub pena interdicti et excommunicacionis ne patroni ecclesiarum laici, siue sint Anglici siue alterius nacionis, hospicia a clericis beneficiatis extorqueant uel exigant de cetero.</p>
                    <p>Interdicimus eciam ipsis clericis ne hospicia sic exacta laicis procurent, et si fecerint, nouerint se canonice puniendos.</p>
                </div>
                <div>
                    <head>Capitulum 73</head>
                    <p>Prohibemus eciam sub pena antedicta ne laici, siue sint domini fundi siue non, ullam habeant disposicionem in cimiteriis de domibus uel casis erigendis propria auctoritate, nisi tempore hostilitatis, et tunc de licencia et disposicione rectoris ecclesie.</p>
                </div>
                <div>
                    <head>Capitulum 74</head>
                    <p>Prohibemus eciam sub eadem pena ne aliqui commisceant se carnaliter mulieribus infra ambitum cimiterii.</p>
                </div>
                <div>
                    <head>Capitulum 75</head>
                    <p>Item, districte precipimus ut omnes sacerdotes parochianis suis auctoritate dei et nostra et sub anathemate prohibeant ut nullus de cetero eo modo quo aliquando soleant aliquam feminam teneat sub quadam pecunie taxacione, nec aliquis sacerdos uel clericus huiusmodi conuencionibus intersit, nec in huiusmodi conuencionibus de pecunia repetenda, licet fides uel sacramentum interuenerit, iusticia exhibeatur.</p>
                </div>
                <div>
                    <head>Capitulum 76</head>
                    <p>Statuimus eciam ut domini fundorum, si communam pasture quam ecclesie et earum rectores consueuerunt habere interdixerint pro uoluntate sua, communione fidelium careant nisi commoniti satisfecerint competenter.</p>
                </div>
                <div>
                    <head>Capitulum 77</head>
                    <p>Statuimus insuper ut si quis excommunicatus infra XL dies sancte ecclesie reconciliari contempserit et hoc per ministros nostros domino eiusdem fuerit intimatum, si dominus eius ad unitatem ecclesie redire eundem excommunicatum non compulerit, monicione premissa eadem sentencia percellatur et terra sua interdicto supponatur.</p>
                </div>
                <div>
                    <head>Capitulum 78</head>
                    <p>Inhibeatur eciam omnibus ne pignus, et maxime ubi nichil de sorte minuitur, retineant postquam de fructibus sortem receperint, deductis expensis.</p>
                </div>
                <div>
                    <head>Capitulum 79</head>
                    <p>Ad hec prohibemus ne sine litteris nostris ad fidelium elemosinas postulandas aliquis admittatur Predicator, nec eciam si aliquis litteris nostris munitus adueniat ad predicandum admittatur, nisi littere nostre nomen eiusdem exprimant et expresse contineant quod ei dederimus licenciam predicandi.</p>
                    <p>Negotium uero et necessitatem tantummodo pro qua aduenerit bene poterit populo demonstrare, licet predicandi licenciam non habeat, dum tamen sicut diximus litteris nostris sit munitus. Uolumus autem ut sacerdos ecclesie in qua predicatur, uel eciam negotium demonstratur, ut diximus, pecuniam collectam accipiat, et saluo custodiat sub testimonio duorum uirorum fide dignorum, quousque de mandato nostro uel officialis nostri illi loco ad quem facta est colleccio conferatur.</p>
                </div>
                <div>
                    <head>Capitulum 80</head>
                    <p>Prohibemus eciam ne pro iusticia facienda, differenda, uel acceleranda aliquid accipiatur, et ne pro aliquo spirituali aliquid ex paccione promittatur, detur, uel accipiatur.</p>
                    <p>Quod si fiat, tam dans quam accipiens sentencia excommunicacionis se nouerit innodandum.</p>
                </div>
                <div>
                    <head>Capitulum 81</head>
                    <p>Diffamati fama publica uel uerisimilibus indiciis super crimine aliquo de quo conuinci non possunt, commoneantur semel, secundo, et tercio ut confiteantur et satisfaciant.</p>
                    <p>Si uero incorrecti in negacione perstiterint, indicatur eis purgacio, que occasione captande pecunie de die in diem non differatur, set statim prima die, si parata fuerit, recipiatur et canonicum numerum non excedat.</p>
                    <p>Archidiaconus contra hoc ueniens uel officialis uel alius quicunque se nouerit suspendendum ab officio.</p>
                </div>
                <div>
                    <head>Capitulum 82</head>
                    <p>Moneatque sacerdos quilibet inclusum, si habuerit in parochia sua, ne mulierculam aliquam recipiat in hospicio de nocte, similiter nec mulier masculum.</p>
                </div>
                <div>
                    <head>Capitulum 83</head>
                    <p>Prohibeant eciam sacerdotes parochianis suis sub interminacione anathematis ne diebus dominicis mercata frequentent, dimissis ecclesiis suis, apud quas debent conuenire, maxime diebus illis, et oracioni intendere ac officium ecclesiasticum et uerbum dei audire, quod non faciunt aliquo die in septimana nisi rarissime, cum magne fuerint festiuitates.</p>
                    <p>Quare decernimus mercatum nostrum de N. de cetero die lune frequentari.</p>
                </div>
                <div>
                    <head>Capitulum 84</head>
                    <p>Ad hec prohibemus ne choree uel turpes et inhonesti ludi qui ad lasciuiam inuitant in cimiteriis agantur, et ne ibi tractentur cause seculares ex consuetudine, et maxime tales in quibus agitur de iudicio sanguinis.</p>
                    <p>Prohibemus eciam ne sacerdotes uel clerici tabernas frequentent uel eas in domibus suis uel alienis facere presumant.</p>
                    <p>Prohibemus eciam ne denunciacio scottallarum fiat in ecclesiis neque per sacerdotem neque per clericos extra.</p>
                    <p>Ex concilio.</p>
                    <p>Sacro approbante, Cum speciali, Sub interminacione, Quia uero nonnulli, sicut in concilio continetur.</p>
                </div>
                <div>
                    <head>Capitulum 85</head>
                    <p>Sequitur de archidiaconis.</p>
                    <p>Archidiaconus et ministri eius curam habeant et sollicitudinem tam de hiis que ad sacramentorum pertinent reuerenciam quam de omnibus aliis de quibus premissum est, que quidem fideliter et irrefragabiliter obseruentur, transgressores si qui fuerint in huiusmodi prout culpe qualitas exposcit cohercendo uel ad nos referendo.</p>
                </div>
                <div>
                    <head>Capitulum 86</head>
                    <p>Item, iniungimus archidiacono et eius officialibus ut in uisitacionibus ecclesiarum faciendis diligenter faciant conscribi uasa, uestimenta, libros, et alia que ad diuinum pertinent officium.</p>
                    <p>Habeantque nichilominus consideracionem ad fabricam ecclesie, et maxime cancelli, si forte reparacione indigeat, et domos ecclesie, si forte dirute fuerint uel ruinose.</p>
                    <p>Si quos autem defectus inuenerint in huiusmodi, certum sub graui pena prefigant diem et terminum infra quem suppleantur.</p>
                    <p>Et si interim decesserit rector ecclesie, de bonis eius ecclesiasticis tanta porcio racionabiliter iuxta ecclesie facultates deducatur que ad predictos defectus complendos sufficiat.</p>
                    <p>Caute eciam per se et suos inquirat, si in parochia sua officium uisitacionis inpendunt, et si in rebus uel personis aliquid fuerit corrigendum, et excessus si quos ibidem inuenerit uel tunc uel in proximo capitulo corrigat uel corrigendos nobis insinuet.</p>
                </div>
                <div>
                    <head>Capitulum 87</head>
                    <p>Item, precipimus quod archidiaconus et eius officialis et decani paratos se exhibeant et strenuos ad exhibendum conquerentibus iusticiam et ad defensionem ecclesiastice libertatis, et pro huiusmodi a quoquam nichil exigatur.</p>
                    <p>Ex concilio.</p>
                    <p>Procuraciones.</p>
                </div>
                <div>
                    <head>Capitulum 88</head>
                    <p>Sequitur de cruce signatis.</p>
                    <p>Ad hec iniungimus uniuersis cruce signatis diocesis nostre sub interminacione anathematis ut iter arripiant sine dilacione qualibet ad uota propria exequenda, nec parcatur alicui aut uotum relaxetur cuiuslibet sexus aut cuiuslibet condicionis existat, nisi tanta et tam manifesta infirmitate laboret uel adeo ualetudinarius quod nulli dubium esse debet ipsum non posse exequi uotum suum.</p>
                    <p>Et hii eciam tales secundum facultates suas de bonis propriis donent pro redempcione uotorum.</p>
                    <p>Et qui crucem abiecerint excommunicentur, donec reassumpserint et ad eundum se preparauerint.</p>
                </div>
                <div>
                    <head>Capitulum 89</head>
                    <p>Prohibemus eciam ne aliquis clericus beneficiatus faciat seruitium laicale dominis laicis, nec aliqui laici ab eis seruitium laicale extorquere presumant nisi tenementum teneant laicale pro quo eis seruitium debeant inpendere laicale, liberum non seruile.</p>
                </div>
                <div>
                    <head>Capitulum 90</head>
                    <p>Item, inhibemus ne aliqui uiri ecclesiastici, siue religiosi siue alii, nouam pensionem ecclesiis inponant uel ueteres pensiones augere presumant.</p>
                    <p>Si quis autem aliter egerit, irritum quod fecerit habeatur, prout in concilio Lateranensi continetur.</p>
                </div>
                <div>
                    <head>Capitulum 91</head>
                    <p>Inhibemus eciam ne uiri religiosi illas ecclesias habeant ad firmam in quibus dicunt se ius patronatus habere, adicientes ne aliquis uendat uel conferat uel ad firmam det uel pignori obliget monachis Cisterciensis ordinis uel aliis religiosis simile eis priuilegium habentibus terras aliquas uel possessiones, nisi prius facta sufficienti caucione de indempnitate parochialis ecclesie, et hoc de nostra auctoritate.</p>
                </div>
                <div>
                    <head>Capitulum 92</head>
                    <p>Sacri nichilominus auctoritate concilii statutum est quod si patroni uel aduocati aut feodatarii seu uicedomini alicuius ecclesie rectorem uel alium clericum eiusdem ecclesie per se uel per alios occidere ausu nefario presumpserint, patroni patronatum, aduocati aduocaciam, feodatarii feodum, uicedomini uicedominatum usque ad quartam generacionem amittant, et posteritates talium in clericorum collegio non admittantur nec in regularibus domibus alicuius prelacionis assequantur honorem.</p>
                </div>
                <div>
                    <head>Capitulum 93</head>
                    <p>Item, cum inhonestum sit et eciam canoni inimicum ut uiri religiosi, quibus concessum est in proprios usus conuertere ecclesias, ecclesiis parochialibus personaliter deseruiant, statuimus ut in ecclesiis sic eis concessis perpetuos uicarios per nos constituant.</p>
                    <p>Et cum os bouis non debeat alligari triturantis, certam et competentem uicariam ad taxacionem nostram in dictis ecclesiis infra XL dies eis assignent, alioquin nos, dicto elapso termino, de eis prout uiderimus expedire disponemus.</p>
                </div>
                <div>
                    <head>Capitulum 94</head>
                    <p>Item, uenalitatem missarum districte inhibentes, precipimus ne pro annualibus et tricennalibus missarum faciendis laici uel alii aliquid dare uel legare cogantur; et ne super hiis aliqua paccio uel exaccio uera uel sub aliqua specie palliata a sacerdotibus uel ab aliis mediatoribus fiat, prohibemus.</p>
                </div>
                <div>
                    <head>Capitulum 95</head>
                    <p>In generali concilio statutum est quod prohibicio copule coniugalis quartum consanguinitatis et affinitatis gradum de cetero non excedat, quoniam sine graui dispendio animarum huiusmodi prohibicio non potuit in ulterioribus gradibus generaliter obseruari.</p>
                    <p>Unde cum iam usque ad quartum gradum prohibicio coniugalis copule sit restricta, sancitum est ut si qui contra huiusmodi prohibicionem presumpserint de cetero copulari, nulla longinquitate defendantur annorum, cum diuturnitas temporis peccatum non minuat set augeat.</p>
                </div>
                <div>
                    <head>Capitulum 96</head>
                    <p>Item, cum secundum apostolum, non solum a malo abstinendum sit set eciam ab omni specie mala, precipimus ne aliquis turpis lucri spe denarios pro blado uel pro animalibus, ante tempus recepcionis bladi uel animalium, secundum pessimum modum patrie dare presumat, uel eciam terram uel possessiones quasi sub mortuo uadio recipere.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[Â…]</p>
                </div>
            </div>
        </body>
    </text>
</root>
