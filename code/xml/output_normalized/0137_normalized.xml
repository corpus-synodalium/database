<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Auch</title>
                <recordID>0137</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1310</origDate>
                <dateNotes/>
                <origPlace>Auch</origPlace>
                <diocese>Auch</diocese>
                <province>Auch</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 137</p>
                <p>Year: 1310</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: reference on p93 to institutione novissima domini Bonifacii pape VIII, together with reference on p25 to provincial constitutions of 1308, seems to place it ca. 1310 (rather than 1304, as given in Pontal repertoire)</p>
                <p>Place: Auch</p>
                <p>Diocese: Auch</p>
                <p>Province: Auch</p>
                <p>CountryModern: France</p>
                <p>Latitude: 43.6465</p>
                <p>Longitude: 0.5855</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Duffour, Livre Rouge, pp71-102</p>
                <p>EditionOther: None</p>
                <p>SourceNotes: http://books.google.com/books?id=mstTAAAAYAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Incipiunt constituciones synodales diocesis Auxitane: quomodo debeant ecclesiastica ministrare.</p>
                    <p>Quia labilis est memoria hominum.</p>
                    <p>Et segnius irritant animum dimissa per aurem,</p>
                    <p>Quam que sunt oculis subiecta fidelibus,</p>
                    <p>Idcirco statuta synodi diligenter duximus adnotanda, ne aliquis, de cetero, subditorum se ualeat per ignoranciam excusare.</p>
                    <p>In uirtute igitur Domini nostri Ihesu Christi, districte precipimus sacerdotibus et clericis uniuersis quathinus cum honore maximo ac reuerencia et deuocione debita singula ecclesiastica sacramenta utpote babtismum, penitenciam et sacram communionem Dominici Corporis et cetera sacramenta populo exhibeant et, ut reuerenter a subditis ac deuote suscipiantur, ab eis sepius in ecclesiis instruantur.</p>
                </div>
                <div>
                    <head>Capitulum 1</head>
                    <p>De Babtismo.</p>
                    <p>In Babtismo maxima est adhibenda discrecio et cauthela presertim in distinccione et prolacione uerborum in quibus uirtus Babtismi et salus babtizandorum consistit.</p>
                    <p>Forma Babtismi hec est: Petre, ego babtizo te in nomine Patris et Filii et Spiritus Sancti, Amen.</p>
                    <p>Et licet a sacerdotibus uel aliis clericis, si sacerdotes deffuerint, infantes debent babtizari, tamen cum mortis uel magne infirmitatis necessitas ingruerit laici, nisi adsint clerici, et eciam pater uel mater, si alie persone deffuerint, paruulis babtismi exhibeant sacramentum, ter mergentes in aqua, dicentes premissam formam: Petre uel Guilherme, ego babtizo te in nomine Patris et Filii et Spiritus Sancti. [1]</p>
                    <p>Si uero laicus latinum nesciat, illud in suo uulgari dicat humiliter et deuote, proprium nomen nullathenus obmittendo.</p>
                    <p>Set si in tanta copia aqua haberi non possit ut infans totaliter in ea mergi possit, cum aliquo uase aliqua cantitas aque super caput pueri a babtizante infundatur, et fundendo dicat semel babtizans: Petre, ego et cetera, et erit infans babtizatus.</p>
                    <p>Item si in partu mulier laborauerit et infans extra uentrem caput tantum extraxerit, et vivus apparuerit, et propter periculum nasci nequiuerit, aliqua de obstetricibus infundat aquam super caput infantis dicendo: Petre ego baptizo te, in nomine Patris, etc. ut supra, nomen quod sibi desiderat exprimendo; set si caput non appareret, set corpus seu aliqua pars corporis, idem fiat quod preceditur, quod diuina pietas uicem babtismi suppleat in hoc casu.</p>
                    <p>Item si certum fuerit mulierem pregnantem mortuam esse et infans credatur in uentre uiuere, scindatur uel aperiatur mulier et abstrahatur infans et cum aliquantulum de aqua, propter periculum, a circumstante aliquo protinus babtizetur, et si uixerit fiat sibi ut per capitulum statutum inferius apparebit.</p>
                    <p>Item, si probabiliter dubitetur an fuerit infans babtizatus scilicet quod forte babtizans non recordatur ad plenum de uerbis in babtismo prolatis, uel circumstantes discordant, uel forte infans expositus inuentus est nec habetur certitudo uel signum aliud utrum sit babtizatus aut non, in tali dubio unius testimonio standum erit.</p>
                    <p>Nec faciat Cappellanus cathesismum set ungat eum in pectore et inter scapulas oleo benedicto sine ulla interrogacione abrenuncias sathane, set ego te linio oleo salutis etc.; et inungat eum crismate sacro in capite et in uertice dicendo oraciones que dicuntur post babtismum, et omnia alia sicut in libris babtismalibus continetur.</p>
                    <p>Cum uero contigerit puerum ab alio quam a sacerdote babtizari, defferatur presbytero ad crismandum, qui, primitus quam ipsum puerum crismate liniat diligenter inquirat quid dictum uel factum fuit.</p>
                    <p>Et si premissam formam inuenerit obseruatam, ipsum crismate sine dubitacione consignet.</p>
                    <p>Alioquin sub premissa forma babtizet eumdem, nec cathesismum faciat, ut superius, uel si mora patitur, factum ad Archiespiscopum referatur.</p>
                    <p>Et si dubitetur an infans sit babtizatus, ut supra est expressum, babtizetur dicendo: O homo si non fueris babtizatus, ego babtizo te et si es babtizatus, ego non te babtizo in nomine Patris et Filii et Spiritus Sancti.</p>
                    <p>Amen.</p>
                    <p>Nomen eciam quod habet uel habiturus est exprimatur ante babtismum; neque pro babtismo, neque pro aliquo debito, neque pro aliquo alio sacro, uel racione aliqua aliquid exigatur ne babtismus impediatur.</p>
                    <p>Postea uero petere poterit et supplicare sacerdos uel rector huiusmodi suas laudabiles consuetudines obseruari.</p>
                    <p>In ecclesiis in quibus de consuetudine babtizatur, fontes fiant lapidei et honesti et, ad sortilegia euitanda, claues ipsorum fontium penes sacerdotes existant.</p>
                    <p>Pro eadem causa similiter crisma et oleum sub clauibus reseruentur.</p>
                    <p>Ad leuandum de sacro fonte infantem moneant rectores ecclesiarum parrochianos suos ne plures quam unus uir uel una mulier accedere debeant ut patrini; si tamen plures accesserint patrini uel matrimonia inter eosdem contrahenda impedient et eciam post contracta dissoluent.</p>
                    <p>De confirmacione insuper quantum ad hoc idem iudicium est habendum.</p>
                    <p>Patrini aut filiolos suos doceant aut doceri faciant: Pater noster, Credo in Deum, et Aue Maria quam cito habiles fuerint ad docendum et hoc patrinis post babtismum a sacerdotibus iniungatur.</p>
                    <p>Item casule uel albe fiant ample ita ut totus infans in eis inuolui possit et habeantur a patrinis nec dimittantur apud parentes sed statim infra triduum repetantur et recuperentur.</p>
                    <p>Recompensacio non pro eis accipiatur sed ad usus ecclesie redigantur.</p>
                    <p>Item prohibemus districte ne in patrinum aliquis regularis uel sacerdos aliquis absque nostra licencia admittatur.</p>
                    <p>Quia uero circa pueros non babtizatos solent frequenter et multa pericula euenire, districte, in uirtute Spiritus Sancti precipimus ne Babtismus in huiusmodi periculum aliquathenus differatur; et frequenter a sacerdotibus populo predicetur ne paruuli a parentibus uel nuctricibus in suis lectis aliquathenus, set per se diligenter in suis cunalibus collocentur.</p>
                </div>
                <div>
                    <head>Capitulum 2</head>
                    <p>De confirmacione.</p>
                    <p>Cum post Babtismum quilibet teneatur confirmacionis recipere sacramentum, ad confirmacionem recipiendam sepe presbyteri populum commoneant ut si confirmandi adulti fuerint confiteantur peccata sua, et postea confirmentur.</p>
                    <p>Pueri eciam qui loqui et intelligere sciunt et possunt ad confirmacionem ueniant.</p>
                    <p>Nec diu expectent aduentum archiepiscopi, sed accedant ad ipsum, ubi eum audiuerint aduenisse.</p>
                    <p>Si uero aliqui per negligenciam sacerdotum absque confirmacione decesserint hoc requirat Dominus ab eisdem.</p>
                    <p>Si autem in aliquo dubitetur an fuerit confirmatus et nulla possit haberi super hoc certitudo confirmetur sicut superius diximus de Babtismo.</p>
                    <p>Item ad quemcumque locum ad quem archiepiscopus uenerit uel unde transierit campane pulsentur, ut illi qui confirmacione, penitencia uel alio eius consilio indiguerint, remedium ab eo recipiant salutare.</p>
                    <p>Alioquin qui curam pulsandi obtinent in quinque solidos puniantur.</p>
                </div>
                <div>
                    <head>Capitulum 3</head>
                    <p>De confessione.</p>
                    <p>In confessionibus magnam curam sacerdotes adhibeant et cautelam scilicet: ut in principio confitentem diligenter interrogent utrum sit suus parrochianus uel alterius, et si dixerit quod sit uel quod in sua parrochia deliquerit, audiat eum diligenter.</p>
                    <p>Item diligenter interroget eum utrum sit excommunicatus uel interdictus, et si dixerit quod sit, ipsum non audiat set consulat sibi quod faciat se absolui quia sacramentum penitentie non est excommunicato uel interdicto nisi in mortis articulo imponendum.</p>
                    <p>Tempore generalis interdicti in terram, castrum, ciuitatem uel locum aliqua ab homine uel a iure prolati, non tantum morientes set eciam infirmi et sani ad penitenciam quam propter pronitatem et facilitatem hominum ad peccandum summe necessaria est, licite admittantur, nisi excommunicati fuerint ut superius est expressum.</p>
                    <p>Item tempore generalis interdicti predicti misse celebrentur in ecclesiis, monasteriis et alia dicantur diuina officia sicut prius, submissa tamen uoce, ianuis clausis, excommunicatis et interdictis exclusis, campanis et eciam non pulsatis.</p>
                    <p>Set in festis Natiuitatis Domini, Pasche, Penthecostes, et Assumpcionis Uirginis gloriose campane pulsentur, ianuis apertis, alta uoce diuina officia celebrentur, excommunicatis exclusis set interdictis admissis ut in constitucione dni Bonifacii pape VIII super hoc edita plenius continetur.</p>
                    <p>Item quod nullus, presente excommunicato, et maxime in ecclesia, diuina audeat officia celebrare nec in ecclesia humani sanguinis uel seminis effusione polluta.</p>
                    <p>Contrarium facientes penam super hoc a canonibus peruulgatam incurrent, et eis est ingressus ecclesie interdictus.</p>
                    <p>Item infirmo non est penitencia imponenda, set ad contriccionem est modis omnibus inducendus, et de peccatis confessis et oblitis est secundum formam ecclesie absoluendus.</p>
                    <p>Si autem conualuerit est ei de suis peccatis iuxta sacerdotis arbitrium penitencia iniungenda.</p>
                    <p>Item sacerdos usitata peccata diligenter inquirat et ad confessionem singularium non duos uel plures nec eciam uirum cum uxore admittat.</p>
                    <p>Et dum confessionem recipit, si fieri potest, in communi loco ecclesie sedeat ut ab omnibus ualeat intueri.</p>
                    <p>Et nequaquam confitentes, precipue mulieres, intueatur in facie, set humili et submisso uultu terram inspiciat et omnia peccata integre confiteantur in spiritu humilitatis, hortetur [2] diligentius admonendo ne erubescant soli homini confiteri quod, teste Deo, committere non expauit.</p>
                    <p>Pro quibus nisi confessus fuerit coram Deo et sanctis omnibus dampnabitur et cruciabitur in eternum.</p>
                    <p>Item precipimus quod omnis parrochianus utriusque sexus semel in anno teneatur omnia peccata sua rectori proprio uel eius locum tenenti fideliter confiteri.</p>
                    <p>Sacerdoti uero alieno confiteri non audeat, nisi in mortis articulo, uel a proprio petita licencia et obtenta, alias penas incurrat.</p>
                    <p>Item quod nullus rector ecclesie committat curam animarum alicui sacerdoti nec det alicui incognito licenciam celebrandi publice in sua ecclesia uel audiendi confessiones in sua parrochia nisi rectori diocesis auxitane, nec illi nisi ad decem dies, si ipsum contingat a sua parrochia licet sine nostra licencia speciali.</p>
                    <p>Item quod penitentes pro casibus episcopalibus mittantur ad Episcopum uel ad eius penitenciarium absoluendi.</p>
                </div>
                <div>
                    <head>Capitulum 4</head>
                    <p>Casus episcopales.</p>
                    <p>Sunt casus episcopales uidelicet: Cohiens cum moniale uel mulier cum religioso.</p>
                    <p>Uerberans patrem uel matrem.</p>
                    <p>Uirginis defflorator.</p>
                    <p>Machinator in morte.</p>
                    <p>Coniugiis abusor.</p>
                    <p>Crismate uel Heucharistia uel re sacra furtum in ecclesia faciens.</p>
                    <p>Babtizans proprium filium sine necessitate, uel ad babtismum uel ad confirmacionem eum tenens.</p>
                    <p>Fractor uoti.</p>
                    <p>Contrahens uel continens seu religionem intrans, inuita uxore, post carnis copulam subsecutam.</p>
                    <p>Malefficus confessus esse et hereticam prauitatem credidisse.</p>
                    <p>Simoniacus quocumque genere.</p>
                    <p>Celebrans excommunicatus sollempniter in ecclesia.</p>
                    <p>Per saltura promotus.</p>
                    <p>Ordinatus ab alio episcopo sine licencia proprii episcopi.</p>
                    <p>Homicidator uerbo, facto uel consensu nisi se deffendendo uel nisi in fure vim faciente.</p>
                    <p>In ecclesia luxuriam committens.</p>
                    <p>Cohiens cum iudea uel sarracena.</p>
                    <p>Concipiens filium a non uiro quem uir credens filium, in preiudicium aliorum, heredem instituit.</p>
                    <p>Procurans abortum uel sterilitatem in se uel in alio.</p>
                    <p>Contrahens matrimonium post sponsalia cum alia contracta, iuramento interposito.</p>
                    <p>Excommunicatus a iudice, nolens exire ecclesiam et diuinum officium pertubans.</p>
                    <p>Scienter celebrans in ecclesia interdicta.</p>
                    <p>Sortilegus, diuinus, demones inuocans pro furto uel pro mulieribus.</p>
                    <p>Scienter corpus excommunicati in cimiterio sepeliens.</p>
                    <p>Excommunicatus uerberando clericum uel religiosum et eciam a canone in casibus in quibus Episcopus potest absoluere irregulares.</p>
                    <p>Clandestine contrahens.</p>
                    <p>Publice criminosus.</p>
                    <p>Blasfemator diuini nominis et beate Marie.</p>
                    <p>Si archiepiscopus dederit licenciam confiteri alicui in generali commissione, casus speciales non transferuntur: pro exposicione filiorum studiose uel negligenter; pro sacrilegio et incendio; pro crimine falsi in litteris siue in testimonio commisso; pro uiolacione ecclesiarum et immunitate ac libertate earum; pro quolibet vicio contra naturam; pro incestu siue periuriis.</p>
                    <p>Cohiens cum ea quam babtizauit uel eius confessionem audiuit.</p>
                    <p>Excommunicatus ab ipso episcopo.</p>
                    <p>Usurarius manifestus.</p>
                    <p>Celebrans non ieiunus uel sine sacerdotalibus indumentis.</p>
                    <p>In hiis tamen casibus in necessitatis articulo poterit absolui a quolibet sacerdote et ab illo cui super hiis episcopus suam specialiter commiserit potestatem.</p>
                    <p>Item si quis confiteatur de criminibus et asserat se de aliquo peccato abstinere non posse, debet sacerdos eius confessionem audire et recipere et de criminibus confessis consilium adhibere, inducens eum salubribus et salutaribus monitis ad christianam penitenciam quam debet iudicare, aliter non absoluens.</p>
                    <p>Item sacerdos absoluens penitentem hac forma uerborum utatur ponendo manum nudam super caput nudum dicendo: Dominus absoluat te ab omnibus istis peccatis michi confessis et contrictis et de quibus non recolis.</p>
                    <p>Et ego auctoritate Dei Omnipotentis et Beatorum Apostolorum Petri et Pauli et michi commissa, absoluo te ab eisdem et a uinculo excommunicacionis minoris si teneris et restituo te ecclesiasticis sacramentis.</p>
                    <p>Et post hanc formam addat si sibi uisum fuerit: super hiis misericorditer dispensando.</p>
                </div>
                <div>
                    <head>Capitulum 5</head>
                    <p>De rapina usura et furto.</p>
                    <p>In rapinis, furtis, usuris, fraudulentis empcionibus uendicionibus et aliis dolosis contractibus et in hiis que id circa admittuntur diligens confessor restitucionem faciendam precipiat confitenti, cum in talibus, ubi proprie subpetunt facultates, teste Augustino, non dimittitur peccatum nisi restituatur ablatum; ubi uero inopia restitucionem excludit, inducenda est restitucio quando ad fortunam peruenerit meliorem iniuriam passo, si appareat restitucio facienda, uel eius legitimis heredibus, alioquin iuxta arbitrium discreti confessoris quod restituitur erit in piis usibus conuertendum.</p>
                    <p>In dubiis semper confessor archiepiscopum consulat aut reliquos sapientes, discrete tamen cum omni cauthela, ne contra statuta canonum, personam reuelet aliquathenus confitentem.</p>
                    <p>Sacerdotibus districte precipimus uniuersis quod frequenter predicent in ecclesia quod accipere ultra sortem de pignore usura est; et uendere bladum uinum, carnes, pannos uel rem aliquam quamlibet ad certum tempus ultra quam ualeat tempore quo uenditur usura est.</p>
                    <p>Ad confessiones autem omnes sepius moneantur ne persone cum quibus peccatum commissum fuerit alias requiratur nisi ubi circumstantie aggrauantes aliud expressionem aggrauacionis acquirere uideantur.</p>
                    <p>Item sub periculo officii et beneficii amittendi districte precipimus ne peccata alicuius confitentis odio, timore uel premio confessor presumat uoce, scripto, nutu uel signo aliquo contra statuta canonum reuelare.</p>
                </div>
                <div>
                    <head>Capitulum 6</head>
                    <p>De matrimonio.</p>
                    <p>Ad matrimonium contrahendum XIII annorum debet esse uir, et mulier XII; et contrahant cum hiis uerbis mutuis de presenti:</p>
                    <p>Ego accipio te michi in meam et e conuerso, uel contraho tecum matrimonium, uel accipio te in uxorem, uel uerbis similibus consensum exprimentibus de presenti.</p>
                    <p>Illi uero qui contrahunt sponsalia debent esse ad minus VII annorum.</p>
                    <p>Quando autem est matrimonium celebrandum, tribus diebus dominicis aut festiuis diebus debet dici et publice in ecclesia quod tales persone debent matrimonialiter copulari.</p>
                    <p>Et si quis sciat impedimentum aliquod quare fieri non debeat dicat in publico; sin autem de cetero nullatenus audiretur.</p>
                    <p>Prohibendum est eciam publice in ecclesiis ne aliqui matrimonium uel sponsalia contrahere audeant sine presbyterorum suorum licencia et assensu nec aliqua alia ecclesiastica sacramenta; nec presbyter alibi ea quam in propria parrochia alicui administret.</p>
                    <p>Contrarium facientes rectores ecclesiarum uel earum loca tenentes et persone religiose cuiuscumque condicionis extiterint, ab ingressu ecclesie per annum et mensem nouerint se suspensos ipso facto, parrochiani ad arbitrium ordinarii puniantur.</p>
                    <p>Item si banno, in proclamacione proposicionis publice in ecclesia, aliquis impedimentum apponat, Cappellanus remittat eos ad officialem et nisi de licencia officialis ex tunc in dicto matrimonio aliquathenus non procedat.</p>
                    <p>Item parrochialis sacerdos clandestinis matrimoniis non intersit, et cum sciuerit ea, incontinenti prohibeat.</p>
                    <p>Contrarium faciens ab officio per triennium suspendatur et alias si culpe qualitas postulauerit, grauius puniatur.</p>
                    <p>Clandestina matrimonia appellamus que fiunt sine testibus; item sine sollempnitate id est sine parentibus, consanguineis et amicis, sine cappellano proprio; item que fiunt contra prohibicionem ecclesie; item que fiunt sine bannis et proclamacionibus faciendis publice in ecclesia ut superius est expressatum.</p>
                    <p>Sub pena excommunicacionis prohibeatur expresse ne fiant aliqua sortilegia in sponsalibus uel matrimoniis contrahendis.</p>
                    <p>Preterea plura sunt impedimenta matrimonii que contrahendum impediunt, et dirimunt iam contractum, uidelicet: etas, condicio affinitas, ordo, uotum et compatrinitas, dispar cultus, coaccio, frigiditas, consanguinitas et quedam alia.</p>
                    <p>Omnes autem dubie questiones matrimonii semper ad archiepiscopum uel eius curiam refferantur.</p>
                    <p>Nullus siquidem archidiachonus uel alius de questionibus matrimonialibus uel sponsaliorum possit cognoscere sine mandato archiepiscopi speciali.</p>
                    <p>Et si aliter presumptum fuerit uiribus careat omnino.</p>
                </div>
                <div>
                    <head>Capitulum 7</head>
                    <p>De ordinacione clericorum et horis dicendis et de ordinacione altarium.</p>
                    <p>Omnes clerici in sacris ordinibus constituti uidelicet: diachonatu et presbyteratu, et beneficiati cum cura uel sine cura, et eciam in non sacris ordinibus constituti ad omnes septem horas canonicas omni die dicendas attente et intelligibiliter uigilent diligenter.</p>
                    <p>Nam ad eas omnes superius nominati sunt ex debito obligati, et quam frequentius poterint horis et temporibus constitutis.</p>
                    <p>Et in ecclesiis ruralibus presbyteri in suis ecclesiis celebrent missam in illa hora diei, pulsatis campanis ut moris est, in qua populus libentius et liberius conuenerit ad diuina.</p>
                    <p>Item statuimus quod a festo Pasche usque ad festum Ascensionis semper in horis diei in himpnis ante illum uersum: Gloria tibi domine, dicatur iste uersus: Quesumus auctor omnium...</p>
                    <p>Item in horis Beate Marie post illum uersum: Maria plena gratie, etc.</p>
                    <p>Item precipimus quod clerici in ecclesia horas dicant maxime presente populo humiliter et deuote, distincte et sine sincopa.</p>
                    <p>Et abstineant tunc a colloquiis et consultacionibus, confabulacionibus, risu, cachinis et aliis inhonestis.</p>
                    <p>Item precipimus sub pena XX solidorum quod nullus clericorum uadat de nocte sine lumine in locis in quibus ad sonitum campane uel tube de nocte laici ire sine lumine prohibentur.</p>
                    <p>Quam penam per officialem nostrum exigi uolumus et mandamus.</p>
                    <p>Item precipimus ut clerici uniuersi magnas et amplas coronas in summitate capitis defferant, ne quod propter honorem et dignitatem ordinis clericalis statutum est, ipsi uideantur peruertere et conuertere in derisum.</p>
                    <p>Capas manicatas nec tunicas ita strictas quod de cordis uel de corrigiis in latera consuantur, aut manicas consuticias, siue sotulares rostratos aut perictos, uestesque inordinatas uel rubei uel uiridis siue diuersi coloris, uel cultellos acutos, precipue tempore pacis, nullus presumat habere seu defferre aliquathenus ministrorum; nec sine superpellicio aut et saltem capa clausa, nec nudis pedibus aliquis altari audeat deseruire, quin propter indignos et uiles ministros minor exhibeatur plerumque reuerencia sacramentis.</p>
                    <p>Precipimus insuper ut quilibet sacerdos dicat: Pater Noster et Credo in Deum distincte in Prima et Completorio, alta uoce, ita ut audiri possit ab omnibus et melius memorie commendari.</p>
                    <p>Ludere cum deciis, aut alio modo illicito, ut peccunia aut res aliqua admittatur, interesse lacrimosis spectaculis uel ludis inhonestis, coreis mulierum assistere uel ducere ipsas, causa potandi tabernas intrare, per uicos et plateas sine decenti habitu discurrere et sine societate honesta domos alienas ingredi cunctis clericis inhibemus.</p>
                    <p>Contra lusores autem clericos, ut premittitur, maxime beneficiatos, ut puniantur in quo deliquerint, unius marche argenti mulctam leuandam ut supra duximus imponendam.</p>
                    <p>Item sacerdotibus et clericis omnibus et maxime religiosis inhibemus ne focarias aut aliquas mulieres de quibus mala suspicio haberi ualeat in domibus suis uel alibi unde infamia oriatur in populo habere presumant; et si aliqui deinceps publice inobedientes extiterint bona eorum et bona mulierum ab archiepiscopo uel eius mandato sine excusacione aliqua occupentur.</p>
                    <p>Et nichilominus in beneficio et ordine clerici a canone et mulieres excommunicacionis sentencia puniantur.</p>
                    <p>Honestum siquidem est clericis precipue in sacris ordinibus constitutis a mulierum cohabitacionibus abstinere nisi matres fuerint aut sorores quibus propter inopiam, uictus necessaria subministrent.</p>
                    <p>Si qui clerici inuenti in morte habere fuerint concubinam christiana careant sepultura.</p>
                    <p>Et si in infirmitate dimiserint, premissamque sustineant, salua excommunicacionis sentencia qua iamdudum concubinarii sunt manifeste percussi, et a cohabitacione filiorum et filiarum et quorumlibet decentium religiosi et clerici iuxta statuta prouincialis concilii per censuram ecclesiasticam arceantur.</p>
                    <p>Item sacerdotes et clerici habentes beneficia in ecclesiis quam citius poterunt, ad minus infra annum, iuxta ecclesiam domos construant et ibidem habitent, nisi per nos cum eisdem ex causa racionabili aliter fuerit dispensatum, ut possint commodius nocte dieque diuina officia celebrare et a parrochianis si necesse fuerit facilius inueniri; ubi eciam bona sua habeant, ne occasione aliqua, sine pena sacrilegii, a secularibus occupentur.</p>
                    <p>Et si hoc commode facere non possent, saltem in nostra diocesi, ubi propinquius de ecclesiis morari poterunt commorentur.</p>
                    <p>Item ecclesiarum iura in suis missalibus scribant, ne aliquid sine assensu nostro de bonis ecclesie immobilibus uel iuribus aut ecclesie ornamentis alienare presumant nec eciam pignori obligare.</p>
                    <p>Et si aliqua ex hiis obmitti contigerit alienans et obligans in duplo restituendo illi ecclesie teneatur.</p>
                    <p>Item sacris altaribus et ecclesiis honor maximus exhibeatur ab omnibus.</p>
                    <p>Quociens aliquis transierit ante ecclesiam uel altare, maxime ubi sacrum Corpus Domini reseruatur, genua flectat aut saltem caput inclinet dicendo: Pater noster.</p>
                    <p>Similiter quando sit transitus per cimiterium debet dici Pater noster uel aliqua specialis oracio pro defunctis.</p>
                    <p>Item quocienscumque nomen quod est super omne nomen Filii Dei vivi Ihesu Christi, quod est benedictum in secula, recitatur in missis, in ecclesia astantes in reuerencia eiusdem Domini nostri Ihesu Christi caput inclinent uersus altare humiliter et deuote, et super hoc plebs a suis rectoribus instruatur.</p>
                    <p>Item quicumque campestram habeat ecclesiam, taliter altare teneat de bonis eiusdem ecclesie pannis ornatum et tecto coopertum ut, saltem in anno, in die festi illius altaris decenter missa et alia diuina officia ualeant celebrari; aliter nisi infra annum a tempore publicacionis huiusmodi constitucionis premissa compleuerint, ipso facto, amissionem eiusdem ecclesie se nouerint incurrisse.</p>
                    <p>Item linteamina altaris ecclesie et alia indumenta sacerdotalia sepissime abluantur non per mulieres, nisi religiose fuerint, set per clericos et decenter preparentur ad diuinum honorem.</p>
                    <p>Et si inhonesta fuerint aut turpia, non celebretur cum eis.</p>
                    <p>Si secus inuentum fuerit, in una libra cere mulctetur rector qui ad hoc tenetur ipsi ecclesie applicanda.</p>
                    <p>Item ampulle ad opus uini et aque sint munde et integre et piscine honeste iuxta altare in omnibus ecclesiis habeantur.</p>
                    <p>Item precipimus de ampullis sacri erismatis et olei tam cathecumenorum quam infirmorum, ut propter sortilegia euitanda custodiantur sub clauibus diligenter.</p>
                    <p>Item corporalia in quibus corpus Domini nostri Ihesu Christi conficitur mundissima sint et a solis presbyteris cum necessarie fuerit abluantur et aqua in piscina iactetur.</p>
                    <p>Calices similiter mundi sint et integri et tersoria in quibus presbyteri post canonem manus suas mundant sint candida et honesta.</p>
                    <p>Item in quolibet altari ubi celebrantur diuina, tria debent esse linteamina preter sudarium.</p>
                    <p>Calices quibus communicantur infirmi sint mundi ut deuotius sacra communio recipiatur ab eis et ipse presbyter cum magna deuocione et maturitate defferat corpus Christi in pixide honesta et clausa obtime propter causam.</p>
                    <p>Clericus uero precedat cum lucerna et aqua benedicta pulsando campanellam, ut moris est, et eciam dicant ambo septem psalmos penitenciales in eundo et reddeundo et alios addant psalmos.</p>
                    <p>Si uero reddeundo sacerdos non defferat corpus Christi, quod non contingat nisi ex casu, cesset sonitus campanelle.</p>
                    <p>Item faciat diachonus si necesse fuerit et abesse contigerit sacerdotem.</p>
                    <p>In pulcriori uero parte altaris uel desuper quanto magis honestius fieri poterit et sub claue propter malefficia, sacrum corpus Domini reseruetur nec ultra VIII dies aliquathenus non reseruetur.</p>
                    <p>Et semper lampas saltem de nocte ardeat coram ipso.</p>
                    <p>Nullus sacerdos bis in die, uel iterato introitu seu officio, aut antequam matutinas et primam cantauerit missam presumat aliquathenus celebrare.</p>
                    <p>Uniuersi ecclesiarum ministri tam exempti quam non exempti sentencias circa excommunicatos latas diligenter obseruent.</p>
                    <p>Predicatores uero seu questores nullus in ecclesia recipiat sine nostrarum testimonio litterarum.</p>
                    <p>Qui propriam habet ecclesiam non moretur in alia quasi mercenarius celebrando.</p>
                    <p>Omnibus clericis uenacionem quamlibet inhibemus scilicet clamosam et publicam.</p>
                    <p>Nullus clericus fide iubeat pro laico nec eius administracionem seu bailiuiam recipiat nec sit aduocatus in causa seculari pro ipso; ne gerat in aliquo officium mercatoris emendo vilius et uendendo carius tempore procedente.</p>
                    <p>Prohibemus eciam sacerdotibus uniuersis firmiter ne testamenta sua per manus ordinent laicorum et, solutis debitis, terciam partem dimittant archiepiscopo, aliam terciam partem ecclesie et successori suo, de residuo secundum Deum suam faciant uoluntatem: frequenter eciam admoneant laicos ut semper sua condant testamenta in sui presencia sacerdotis, uel alterius persone ecclesiastice si proprius haberi sacerdos non potest, ne possit fraudulenter rei ueritatem occultari adhibitis bone opinionis uiris; testamenta aliter facta non ualeant iuxta statuta concilii prouincialis.</p>
                    <p>Et tam archiepiscopo quam fabrice ecclesie cathedralis honorifice quanto honestius poterunt largam faciant dimittere porcionem, religiosis eciam locis atque pauperibus dimittere faciant unam partem.</p>
                    <p>Hoc eciam circa clericos est precipue obseruandum.</p>
                    <p>In piis autem relictis quibuscumque, reseruata dicto archiepiscopo porcione canonica sibi a canone constituta, executores testamentorum per officialem nostrum, ex quo execucionem receperint, per censuram ecclesiasticam compellantur uoluntatem exequi testatorum.</p>
                    <p>Mandantes in uirtute obedientie et sub pena excommunicacionis ut si qui prelati seu alii aliquam habent pecuniam pro hemendis aut helemosinis ab aliquibus in testamento relictam illam infra duos menses illis quibus tenentur soluant secundum quod in concilio prouinciali extitit ordinatum.</p>
                    <p>Prohibendum est insuper tam uiris quam feminis, firmiter et districte, publice in ecclesiis, dominicis diebus et festiuis, ne in obsequiis mortuorum more gentilium, quasi de resurreccione desperantes, furiosis uocibus ullulare audeant uel clamare, aut facies suas ad imaginem Dei formatas aliquathenus laniare, proprii sanguinis sacrifficium demonibus exibendo.</p>
                    <p>Ubi uero, audita prohibicione, aliter presumptum fuerit, corpus mortui christiana careat sepultura et tam pulsacio campanarum quam diuina officia penitus obmittantur.</p>
                    <p>Transgressores uero penitencia debita puniantur.</p>
                    <p>Confratriis et fradernis et earum rectoribus, quanta possumus districcione, firmiter inhibemus ne de causis, questionibus et querelis ad archiepiscopum uel archidiaconum, uel alium pertinentibus, se intromittere audeant aliqua racione, quia iurisdiccio et censura ecclesiastica propter hoc penitus diruuntur.</p>
                    <p>Nullus sacerdos missam uel alia diuina officia solus cum proprio filio audeat celebrare si canonicam euadere uoluerit ulcionem.</p>
                    <p>Precipimus insuper sacerdotibus uniuersis ne parrochianum alterius ad contrahendum matrimonium uel alia sacramenta, precipue diebus dominicis et festiuis, recipiant sine licencia proprii sacerdotis.</p>
                    <p>Et in festiuitatibus supra dictis a mecanicis et mundanis operibus, ob diuinam reuerenciam et animarum salutem, abstineant penitus et diuinis intendant.</p>
                </div>
                <div>
                    <head>Capitulum 8</head>
                    <p>De Heucaristia.</p>
                    <p>In sacramento autem altaris offeratur panis et uinum cum modico aque mixtum ita quod aqua de facili conuertatur in uinum et non e conuerso.</p>
                    <p>Qui panis sit de puris granis frumenti, et uinum de uuis non acetosum nec putridinum.</p>
                    <p>Item precipimus et statuimus ut quilibet in ecclesia sua campanellam habeat que ad deuocionem excitandam et omnimodam reuerenciam exhibendam diligenter pulsetur ante eleuacionem corporis Christi, accensis cereis siue torticiis.</p>
                    <p>Item sit cautus sacerdos quod in prolacione uerborum quibus potestate diuina uerbum Christi conficitur distincte, continue et sine interpellacione profferat; que uerba sunt: Hoc est corpus</p>
                    <p>meum, cauens quod antequam dicta uerba finita fuerint et completa hostiam non audeat eleuare ut a populo uideatur, ne panis purus adoretur.</p>
                    <p>Et idem de calice dicendum.</p>
                    <p>Item in missis parrochialibus post missam dicatur euangelium In principio, et oracio Protector in te sperantium.</p>
                    <p>Nec missa sicca celebretur, audiente populo, extra ecclesiam in domibus uel in oratoriis nouis sine nostra licencia speciali.</p>
                </div>
                <div>
                    <head>Capitulum 9</head>
                    <p>De sacramento Extreme Unccionis.</p>
                    <p>Ad sacramentum Extreme Unccionis recipiendum, quod iterari potest, presbyteri frequenter inuitent subditos suos utriusque sexus a XIIII annis et ultra.</p>
                    <p>Et cura periculum mortis seu grauis infirmitatis euenerit cum magno honore et reuerencia ungat eos oleo sancto, preces et oraciones dicendo ab Ecclesia institutas.</p>
                    <p>Quod sacramentum non est a fidelibus contempnendum, et ne contempnant sed deuote suscipiant, sunt parrochiani a suis rectoribus admonendi, quia si cum contemptu huiusmodi sacramenti decederent dampnarentur.</p>
                    <p>Item statuimus ut quicumque extra suam parrochiam seu ecclesiam elegerit sepulturam ordinet quod cum mori contigerit, eius corpus ante ipsius sepulturam matrici ecclesie presentetur et matrici ecclesie reddatur de funeralibus debitum prout in parrochia decedentis est fieri consuetum.</p>
                    <p>Contrarium facientes arbitrio ordinarii puniantur et hec constitucio, ut pena euitetur, frequenter in parrochialibus ecclesiis publicetur.</p>
                    <p>Item statuimus ut questores sine suis litteris commendaticiis in ecclesiis ad faciendam questam nullathenus admittantur.</p>
                    <p>Item quod in aliqua bastida uel loco nouo ubi domus leprosorum non consueuerit esse non concedantur helemosine leprosis sine auctoritate et mandato prelati.</p>
                    <p>Item precipimus et uolumus perpetuo obseruari quod omnes leprosi defferant signa et quod non intrent tabernas nec ecclesias nec mercatum nec macellum nec portent pannos uirgatos neque coloratos pillos nec comas.</p>
                    <p>Et rectores ecclesiarum, si in suis parrochiis leprosi de nouo infecti inuenti fuerint, sub pena quinque solidorum teneantur nostris officiis intimare.</p>
                    <p>Item statuimus quod omnes iudei in nostra diocesi portent signa.</p>
                    <p>Item excommunicamus et denunciamus publice excommunicatos usurarios, concubinarios manifestos.</p>
                </div>
                <div>
                    <head>Capitulum 10</head>
                    <p>De sentencia excommunicacionis.</p>
                    <p>Excommunicamus et denunciari publice excommunicatos precipimus creditores qui instrumentum soluti debiti detinent nisi infra XV dies, si commode fieri poterit, restituerint instrumentum soluti debiti debitori uel alii legitime pro eodem, uel saltem ipsum cancellauerint seu [3] fregerint infra terminum ante dictum.</p>
                    <p>Et hanc constitucionem per uniuersas ecclesias nostre diocesis precipimus publicari.</p>
                    <p>Item excommunicamus et denunciari publice excommunicatos precipimus Comites, Baronos, Consules et Baiulos et alios quoscumque qui religiosos, clericos, leprosos, reclusos racione personarum uel patrimonii ipsorum ausi fuerint taliare uel aliquid pro talia ab eisdem exigere uel pro rebus que ad eorum usum portantur pedagium receperint nisi infra XV dies illa sic exacta restituerint requisiti.</p>
                    <p>Item subponimus ecclesiastico interdicto omnem locum et ecclesiam ubi manifesta rapina ecclesiarum, religiosorum fuerit, uel clericus captus a laico detinetur quamdiu dicta rapina ibidem fuerit uel religiosi uel clerici detenti fuerint in eodem.</p>
                    <p>Et si de loco ad locum cum fraude mutauerint primus locus et alia ad que mutantur sub ecclesiastico remaneant interdicto.</p>
                    <p>Item quicumque excommunicacionis uel interdicti sentenciam per annum sustinuerit animo indurato pro tanta contumacia soluat c sol. morl.</p>
                    <p>Itemque omnes excommunicati per cappellanos uitentur et cappellani faciant eosdem excommunicatos a suis plebibus euitari.</p>
                    <p>Necnon et qualibet die dominica siue festiua eosdem excommunicatos denuncient nominatim.</p>
                    <p>Item quod cappellani omnes excommunicatos scribant uel scribi faciant in aliqua papiro: alias contrarium faciens soluat V solidos.</p>
                    <p>Denuncientur excommunicati et uxores et famillie interdicte omnes detentores decimarum singulis diebus dominicis et festiuis.</p>
                    <p>Contrarium facientes soluant XX solidos mori.</p>
                    <p>Item quod filii detentorum decimarum nec ad tonsuram nec ad aliquos ordines admittantur.</p>
                    <p>Item quod cappellani excommunicatos a suis ecclesiis eiciant dum diuina ibidem celebrantur.</p>
                    <p>Item precipimus quod si sacerdos aliquem in mortis articulo a sentencia excommunicacionis qua tenebatur, prestito iuramento quod stabit mandatis ecclesie, absoluerit et de infirmitate conualuerit absolutus, quam citius commode poterit, ad nos uel officialem nostrum remittatur cum litteris absoluentis ut, secundum Deum consilium recipiat salutare.</p>
                    <p>Quod si requisitus, infra XV dies ad nos uel officialem nostrum, iusto impedimento cessante, non uenerit ipso facto pristina excommunicacionis sentencia sit ligatus, et denuncietur publice sicut prius.</p>
                    <p>Et quod absoluens certificet nos uel nostram curiam super hoc infra decem dies; contrarium faciens soluat XX sol. morl.</p>
                    <p>Item quod nullus cruce signatus ad instanciam alicuius extra diocesem auxitanam citetur, dum tamen coram officiali nostro paratus fuerit stare iuri.</p>
                    <p>Item quod quilibet rector ecclesie parrochialis constituciones synodales habeat infra festum Beati Michelis proxime uenientis, alias absque remissione soluat XX sol. morl.</p>
                    <p>Item, sub pena excommunicacionis districte precipimus ecclesiarum rectoribus uniuersis et singulis, diebus dominicis et festiuis, denuncient excommunicatos a canone et sedis apostolice auctoritate uniuersos et singulos iusticiarios, baiulos, iudices seculares, ac dominos temporales, qui in terris seu districtibus impediuerint seu impediri fecerint, uel procurauerint impetrantes litteras apostolicas, uel ad iudices ecclesiasticos ordinarios recurrentes super causis, negotiis seu questionibus que de iure aut consuetudine antiqua uel racione particulari ad forum ecclesiasticum pertinent, ne super ipsis coram iudicibus ecclesiasticis possint iusticiam obtinere.</p>
                    <p>Item denuncient predictos excommunicatos, auctoritate qua supra, si per capcionem bonorum iudicum ecclesiasticorum impetrantium litteras apostolicas, litigantium uel ligitare uolentium coram iudicibus ecclesiasticis super causis predictis, propinquorum eorum, ecclesiarum suarum, beneficiorum uel rerum eorum compulerint, uel compelli fecerint, aut procurauerint per se uel per alios ne predicti impetrantes aut litigare uolentes super causis predictis et coram iudicibus ecclesiasticis possint iusticiam obtinere.</p>
                    <p>Item denuncient predictos excommunicatos ut supra, si ad predicta facienda dederint consilium, auxilium uel fauorem; a qua excommunicacionis sentencia minime absoluantur, nisi prius iudici, parti seu partibus contra quos aliquid fecerint de predictis, per eos plene fuerit satisfactum, ut in institucione nouissima domini Bonifacii pape VIII plenius continetur.</p>
                    <p>Item si per aliquem iudicem ecclesiasticum, cum suo officio uel ad instanciam alicuius in reges, principes, baronos, baiulos uel quoscumque ministros eorum aut quoscumque alios fuerit excommunicacionis, suspensionis aut interdicti sentencia promulgata: et aliqui quicumque sint, dederint, occasione huiusmodi, licenciam alicui occidendi, capiendi seu alias in personis aut bonis excommunicantium uel illorum racione quorum predicta sentencia lata fuerit grauandi, uel seruantes talem sentenciam, uel nolentes communicare excommunicatis predictis, nisi qui talem sentenciam dederint, ipsam reuocauerint antequam fiat iniuria personis uel rebus, et si iniuria facta fuerit, uel ad capcionem bonorum, occasione predicte licentie date, processum fuerit, nisi infra octo dies licenciam huiusmodi reuocauerint, uel nisi infra idem tempus bona ipsa fuerint restituta aut satisfaccio competens pro ipsis impensa, omnes talem dantes licenciam et contra predicta facientes sunt a canone et sedis apostolice auctoritate, ipso facto, excommunicacionis uinculo innodati.</p>
                    <p>Item qui predicta data licencia utuntur, uel aliquo predictorum uel qui sine aliqua licencia perpetrant aliquid de predictis sunt ipso facto eadem excommunicacionis sentencia inuoluti.</p>
                    <p>Et post duos menses non potest eis ab alio quam a sede apostolica absolucionis beneficium impertiri, ut in constitucione domini Gregorii X in concilio Lugduni plenius continetur.</p>
                    <p>Et nunc ne aliqui propter ignoranciam defficiant in predictis uel in aliquo predictorum, sub pena arbitrorum, precipimus ecclesiarum rectoribus uniuersis ut in ecclesiis suis presentem constitucionem publicent dum populus conuenerit ad diuina, singulis diebus dominicis et festiuis.</p>
                    <p>Item precipimus sub pena excommunicacionis predictis ecclesiarum rectoribus ut, diebus dominicis et festiuis, denuncient excommunicatos a canone et sedis apostolice auctoritate, omnes illos qui per vim uel metum in personam excommunicantium, rerum eorum, uel amicorum illorum, extorserint absolucionis beneficium a sentencia excommunicacionis uel interdicti; quod nec absolucio sic obtenta ualet imo remanent ligati sicut prius.</p>
                    <p>Et propter vim uel metum quam intemptant, ipso facto nouo excommunicacionis uinculo innodantur.</p>
                    <p>Item idem est si alius pro alio mandante uel ratum habente, modo quo supra, extorserit absolucionem predictam quod ambo, ipso facto, noua excommunicacionis sentencia sint ligati, ut hoc in constitucione domini Gregorii decimi in concilio Lugduni continetur.</p>
                    <p>Item auctoritate Dei Patris omnipotentis et eius uicarii summi pontificis, sub pena excommunicacionis, omnibus religiosis firmiter prohibemus ne ecclesias seu decimas, titulo donacionis, commutacionis, pignoris aut quolibet alio modo, de manibus clericorum aut laicorum recipiant sine consensu et auctoritate archiepiscopi speciali.</p>
                    <p>Eciam districte precipimus ne clericos precipue quibus collate fuerunt ecclesie uel commisse, seu detentores decimarum uel aliquos de familia eorumdem, in uita uel in morte, sine licencia archiepiscopi, ad diuina uel ad ecclesiasticam sepulturam recipere, aliqua racione, presumant.</p>
                    <p>Item precipimus de interdictis uel excommunicatis a nobis, uel officiali nostro, aut propriis sacerdotibus, uel inde delegatis neminem eciam coniugatorum et seruorum recipiant nisi de licencia archiepiscopi, non eciam parrochianum alicuius in uita uel in morte sine licencia sui sacerdotis.</p>
                    <p>Item abbatibus et prioribus conuentualibus firmiter et districte precipimus ut ter in anno in capitulo cum stola monachos proprietarios excommunicent diligenter et restitucionem proprietatum districcione quam poterunt compellere ulterius non postponant.</p>
                    <p>Circa eciam continenciam obseruandam et defferendum habitum regularem et carnium abstinenciam et omnia alia que decent monasticam honestatem, regulam beati Benedicti et statuta concilii auxitani faciant diligenter obseruari.</p>
                    <p>Conuersosque suos caste et sine proprietate uiuere et habitum deffere faciant regularem.</p>
                </div>
                <div>
                    <head>Capitulum 11</head>
                    <p>De decem preceptis legis.</p>
                    <p>Ad pleniorem autem rectorum ecclesiarum et clericorum informacionem scire oportet quod X sunt precepta legis que in duobus mandatis caritatis continentur, scilicet in dileccione Dei et proximi.</p>
                    <p>De quibus dicit psalmista: et psalterio decacordo psallam tibi, id est in decem mandatis decalogi.</p>
                    <p>Quorum decem preceptorum tria sunt in prima tabula, pertinencia ad cognicionem Trinitatis et dileccionem.</p>
                    <p>Quorum primum est: Non habebis deos alienos, non facies tibi sculptile neque omnem similitudinem; et istud preceptum precipue refertur ad personam Patris.</p>
                    <p>Secundum preceptum est pertinens ad personam Filii scilicet: non assumes nomen Dei tui in uanum, quod est dicere secundum litteram non iurabis pro nichilo nomen Dei; spiritualiter uero precipitur ut non putes Dei Filium creaturam tantum esse quia omnis creatura uanitati subiecta est, set equalem Patri secundum deitatem, minorem uero secundum humanitatem.</p>
                    <p>Tertium preceptum est et refertur precipue ad Spiritum sanctum, scilicet memento ut diem sabbati sanctifices, ubi ad litteram principaliter uero sabbatum interpretatur requies ut hic si a uitiis requiesces ut in futuro Dei contemplacionem exspectes ex Spiritu Sancto idem ex caritate et dono Dei.</p>
                    <p>Et primum preceptum quod est de uno Deo colendo pertinet ad Patrem in quo est unitas uel auctoritas.</p>
                    <p>Secundum ad Filium in quo est equalitas.</p>
                    <p>Tertium ad Spiritum Sanctum in quo est utriusque communitas: accipit enim hoc donum ecclesia a Spiritu Sancto ut in Spiritu Sancto fiat remissio peccatorum.</p>
                    <p>Septem alia precepta pertinencia sunt ad proximi dileccionem: sunt in secunda [4] tabula.</p>
                    <p>Quorum primum ad patrem carnalem pertinet quod est: honora patrem tuum et matrem ut sis longeuus super terram.</p>
                    <p>Secundum est: non occides.</p>
                    <p>Tertium est: non mecaberis, id est non alicui mulieri miscearis carnaliter, excepto fide matrimonii.</p>
                    <p>Quartum est non furtum facies, ubi furtum, rapina, et omnis illicita operacio usurpacio rei aliene prohibetur.</p>
                    <p>Quintum est non loqueris contra proximum tuum falsum testimonium, ubi crimen mendacii et periurii prohibetur.</p>
                    <p>Sextum est non desiderabis uxorem proximi tui, et differt ab illo precepto non mecaberis quia ibi factum, hic uoluntas et concupiscencia prohibentur.</p>
                    <p>Septimum est non concupisces rem proximi tui, non ancillam, etc; unde uersus: unum crede Deum, ne iures uana per ipsum; Sabbata sanctifices, uenerare parentes; sedes, lasciuia, furtum, fraus non alterius rem ne sociam petas.</p>
                </div>
                <div>
                    <head>Capitulum 12</head>
                    <p>De articulis fidei.</p>
                    <p>Et quia sine fide impossibile est Deo placere, ecclesiarum rectores ac uniuersi fideles attendant et uigilent ut fidem habeant et obseruent que in colleccione articulorum fidei consistit.</p>
                    <p>Omissis autem aliis opinionibus, articuli fidei taliter distinguntur.</p>
                    <p>In uniuerso sunt ergo XIIII articuli fidei quorum VII pertiuent ad deitatem, alii septem ad humanitatem.</p>
                    <p>Primus articulus pertinens ad deitatem est de unitate essentie cum dicit: Credo in Deum, quia dicit non deos, quia non est nisi unus Deus tantum et non plures; unde in simbolo misse dicitur: Credo in unum Deum.</p>
                    <p>Alii tres sequentes articuli ad deitatem pertinentes denotant discrecionem personarum: primus est de persona Patris, unde dicitur in simbolo: Patrem omnipotentem, etc.; secundus est de persona Filii unde dicitur: et in	Ihesum Christum, etc.</p>
                    <p>Tertius de persona Sancti Spiritus, unde dicitur Credo in Spiritum.</p>
                    <p>Et est sensus: unam essenciam et unum Deum credo et tres personas, scilicet Deum Patrem, Deum Filium, Deum Spiritum Sanctum.</p>
                    <p>Et isti quatuor articuli pertinent ad deitatem in se, tres uero articuli sequentes pertinent ad deitatem quoad effectus ipsius deitatis.</p>
                    <p>Primus indicat effectum creacionis unde dicit: Creatorem celi et terre.</p>
                    <p>Secundus indicat effectum reconciliacionis, unde dicit: Sanctam ecclesiam catholicam, sanctorum communionem et remissionem peccatorum.</p>
                    <p>Et est sensus: credo quod Deus reconciliet te peccatorem in sancta ecclesia que est communio sanctorum et non alibi; et per hec potestas clauium comprobatur.</p>
                    <p>Tertius articulus indicat effectum glorificacionis, ibi cum dicitur: Carnis resurreccionem, quoad corpus; uitam eternam quoad animam.</p>
                    <p>Habes ergo VII articulos quorum tres ultimi pertinent ad effectum deitatis, quatuor primi ad deitatem ipsam in se determinatam et sic omnes VII articuli predicti pertinent ad deitatem.</p>
                    <p>Alii sunt septem articuli pertinentes ad humanitatem Filii Dei Domini nostri Ihesu Christi et sunt isti: primus est quod benedictus Filius Dei Dominus noster Ihesus Christus conceptus est de Spiritu Sancto et natus ex utero uirginali.</p>
                    <p>Secundus est babtismus.</p>
                    <p>Tertius quod passus est sub Poncio Pilato secundum humanitatem, non secundum deitatem, crucifixus, mortuus et sepultus.</p>
                    <p>Quartus est quod descendit ad inferos in anima.</p>
                    <p>Quintus quod resurrexit in carne.</p>
                    <p>Sextus quod ascendit in utroque et sedet ad dexteram Dei Patris omnipotentis.</p>
                    <p>Septimus quod in fine seculi ueniet indicare uiuos et mortuos et reddet unicuique secundum opera que fecerit in hac uita, tam reprobis quam electis, nam omnes cum suis resurgent corporibus que nunc gestant ut recipiant secundum opera siue bona fuerint siue mala: reprobi cum diabolo penam perpetuam, et iusti cum Christo gloriam sempiternam.</p>
                    <p>Et de istis septem articulis ad humanitatem Domini nostri Ihesu Christi pertinentibus sunt isti tres uersus: Nascitur, abluitur, patitur, descendit ad ima, surgit et ascendit, ueniet discernere cuncta.</p>
                    <p>Ad predictos autem articulos qui continentur in simbolo in Credo unum Deum et in psalmo: Quicumque uult, tenentur maxime prelati ecclesiarum quicumque animarum curam habent, ut sciant explicite et distincte.</p>
                    <p>Simplicibus autem et forte omnibus laicis sufficit ut quilibet adultus accedens ad fidem credat quod unus Deus est et quod est remunerator omnium bonorum.</p>
                    <p>Item oportet et simplices et laicos alios articulos credere implicite id est credere uerum esse quidquid credit ecclesia sacrosancta.</p>
                    <p>Pena autem non credentium est gehenna perpetua iuxta illud: Hec est fides catholica quam nisi quisque fideliter firmiterque crediderit saluus esse non poterit.</p>
                    <p>Premium uero credentium et catholicorum est uita et salus eterna, nam qui crediderit et babtisatus fuerit saluus erit.</p>
                </div>
                <div>
                    <head>Capitulum 13</head>
                    <p>De septem sacramentis.</p>
                    <p>Item septem sunt sacramenta ecclesiastica, uidelicet: sacramentum babtismi, sacramentum confirmacionis, sacramentum eucharistie, sacramentum penitentie, sacramentum matrimonii, sacramentum ordinis, sacramentum extreme unccionis, unde uersus: Abluo, confirmo, cibo, purgat, uxor, ordinat, ungit.</p>
                    <p>Hec sunt in ecclesia VII sacramenta supra in constitucionibus tacta et sumpmarie declarata.</p>
                    <p>Requirere retro.</p>
                </div>
                <div>
                    <head>Capitulum 14</head>
                    <p>Dona Spiritus Sancti.</p>
                    <p>Item sunt septem dona Spiritus Sancti, scilicet donum sapientie, donum intellectus, donum consilii, donum fortitudinis, donum scientie, donum pietatis, donum timoris Domini, que in capitulo continentur: Egredietur uirga de radice iesse et flos de radice eius ascendet et requiescet super eum Spiritus Domini...</p>
                </div>
                <div>
                    <head>Capitulum 15</head>
                    <p>De septem donis babtismi.</p>
                    <p>Item septem sunt dona babtismi.</p>
                    <p>Primum est salis collacio, secundum est aurium et narium cum sputo linicio, tertium in fronte et pectore crucis sancta signacio, quartum olei sacri perunccio, quintum babtismi ablucio, sextum in uertice crismatis perunccio, septimum eiusdem in fronte sancta consignacio.</p>
                </div>
                <div>
                    <head>Capitulum 16</head>
                    <p>De horis canonicis.</p>
                    <p>Item septem sunt hore canonice de quibus est dictum supra in constitucionibus.</p>
                    <p>Item sunt dies seculi VII.</p>
                    <p>Septem sunt etates, quibus completis, finietur mundus.</p>
                    <p>Item septem sunt peticiones in oracione dominicali.</p>
                    <p>Item VII sunt psalmi penitenciales.</p>
                    <p>Item VII sunt peccata mortalia uidelicet: superbia, auaricia, luxuria, ira gula, inuidia, accidia, unde uersus: Dat septem vicia diccio saligia.</p>
                    <p>In hac enim diccione saligia sunt septem littere, et queque littera designat unum peccatum mortale ut potest patere cuilibet intuenti.</p>
                </div>
                <div>
                    <head>Capitulum 17</head>
                    <p>De septem uirtutibus gratuitis.</p>
                    <p>Item septem sunt uirtutes gratuite, quibus debet regi uita humana.</p>
                    <p>Quarum tres sunt theologice, scilicet fides, spes, caritas.</p>
                    <p>Quatuor cardinales, scilicet prudencia, temperancia, fortitudo et iusticia.</p>
                    <p>Et licet huiusmodi uirtutes sint gratuite per graciam informate, possunt tamen fieri informes per culpam, sola caritate excepta, et iterum informari per penitenciam, adueniente gracia, que est habitus uirtutum, origo, finis et forma.</p>
                </div>
                <div>
                    <head>Capitulum 18</head>
                    <p>De septem operibus misericordie.</p>
                    <p>Item sunt septem opera misericordie, scilicet uisitare infirmos, dare potum sitienti, comestionem esurienti, redimere captiuos, uestire nudos, hospitari peregrinos et pauperes, mortuos sepelire.</p>
                    <p>Unde uersus: Uisito, poto, cibo, redimo, tego, colligo, condo.</p>
                </div>
                <div>
                    <head>Capitulum 19</head>
                    <p>Quomodo debeant rectores absoluere excommunicatos.</p>
                    <p>Itera discant simplices sacerdotes ecclesiarum rectores quod siue a domino archiepiscopo, siue ab officiali eius mittantur eis aliqui a sentencia excommunicacionis auctoritate eorum absoluendi in absolucione huiusmodi istum obseruent modum, uidelicet quod excommunicatus flexis genibus ponat se ante illum qui et ipsum absoluere debet.</p>
                    <p>Et debet eum absoluere extra ecclesiam, recipiat autem ab excommunicato primitus iuramentum quod stabit mandamentis ecclesie.</p>
                    <p>Quo prestito, teneat uirgas uel corrigias in manibus et dicendo psalmum: Miserere mei Deus totum cum Gloria Patri, uerberet excommunicatum percutiendo eum semel in quolibet uersu uel maius uel minus uel leuius uel acrius secundum quod causa contumacie maiori uel minori requirit.</p>
                    <p>Et post dicat Gloria Patri, etc.</p>
                    <p>Kyrie eleisson, Christe eleisson, Kyrie eleisson, Pater noster, Et ne nos, Sed libera, uersus: Saluum fac seruum	tuum, uel ancillam tuam, uel seruos, uel ancillas; uersus Nichil</p>
                    <p>proficiat inimicus in eo uel in ea uel in eis, Et filius iniquitatis non apponat nocere eis uel ei, Esto eis uel ei Domine turris fortitudinis, A facie inimici; Domine exaudi oracionem meam, Et clamor meus ad te ueniat, Dominus uobiscum, Et cum...</p>
                </div>
                <div>
                    <head>Capitulum 20</head>
                    <p>Oracio.</p>
                    <p>Deas cui proprium est misereri semper et parcere suscipe deprecacionem nostram ut hunc famulum tuum, uel famulos tuos, uel ancillas tuas quem, quos, uel quas excommunicacionis cathena constringit miseracio tue pietatis absoluat.</p>
                    <p>Per... Postea dicat: auctoritate Dei omnipotentis et beatorum Apostolorum Petri et Pauli et Ecclesie sancte et nobis in hac parte commissa, absoluimus te a tali sentencia et restituo te communioni et participacioni fidelium omnium et ecclesie sacramentis.</p>
                    <p>In nomine Patris et Filii et Spiritus Sancti.</p>
                    <p>Amen.</p>
                    <p>Hoc facto iniuncta penitencia salutari taliter absoluto, debet sacerdos apprehendere manum suam dexteram et in ecclesiam ipsum introducere uel dare sibi licenciam intrandi ecclesiam in signum quod plene est communioni fidelium restitutus.</p>
                    <p>Circa predicta igitur et consimilia ad instruccionem pertinencia quoad se et sibi subditos curam animarum habentes et regimen uigilent ut penas statutas effugiant, et ne sanguis subditorum in examine districti iudicii de eorum manibus requiratur de officioque sibi commisso Deo dignam possint reddere racionem, adiuuante Domino Deo nostro Ihesu Christo, qui est unus in secula seculorum.</p>
                    <p>Amen.</p>
                </div>
                <div>
                    <head>Capitulum 21</head>
                    <p>Cessacio a diuinis.</p>
                    <p>Addicimus quod rectores ecclesiarum, dum fuerint requisiti per personas ecclesiasticas uel clericos dampnum passos de premissis, cessent a diuinis et seruent contenta superius expressata, nullo alio mandato a superiore suo super hoc exspectato.</p>
                </div>
                <div>
                    <head>Capitulum 22</head>
                    <p>De occupantibus bona ecclesiarum.</p>
                </div>
                <div>
                    <head>Explicit</head>
                    <p>Statuimus quod si quis uel que uiolenter occupauerint bona uel res ecclesiarum uel ecclesiasticarum personarum uel retinuerint occupata, uel mandauerint, uel suo nomine factum ratum habuerint, auxilium, uel consilium ad hoc dederint, ipso facto sint excommunicacionis uinculo innodati.</p>
                    <p>Et loca ubi fit uiolencia uel ad que reducuntur sint supposita ecclesiastico interdicto usque ad satisfaccionem condignam; si castra, villa uel locus ecclesie uel monasterii uel ecclesiarum personarum occupentur, quamdiu iniuria sit, sit ipse locus suppositus ecclesiastico interdicto.</p>
                    <p>Et omnia loca, castra et terre taliter occupantium uel ratum habentium nisi requisiti infra VIII dies emendauerint usque ad condignam satisfaccionem, ipso facto, subiaceant ecclesiastico interdicto.</p>
                    <p>Excommunicamus et mandamus denunciari excommunicatos publice omnes concubinarios et usurarios manifestos et adulterios manifestos.</p>
                </div>
                <div>
                    <head>Footnotes</head>
                    <p>[1] Baptism pronouncements (... ego babtizo te ...), in this seccion and following, formerli in quotacion marks.</p>
                    <p>[2] Ed. [h]ortetur.</p>
                    <p>[3] Ed. [seu].</p>
                    <p>[4] Ed. secumda</p>
                </div>
            </div>
        </body>
    </text>
</root>
