<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Metz</title>
                <recordID>0187</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1355-06-18</origDate>
                <dateNotes/>
                <origPlace>Metz</origPlace>
                <diocese>Metz</diocese>
                <province>Trier</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 187</p>
                <p>Year: 1355</p>
                <p>Month: 6</p>
                <p>Day: 18</p>
                <p>Circa: None</p>
                <p>DatingNotes: None</p>
                <p>Place: Metz</p>
                <p>Diocese: Metz</p>
                <p>Province: Trier</p>
                <p>CountryModern: France</p>
                <p>Latitude: 49.1201</p>
                <p>Longitude: 6.17591</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Sauerland, Vatikanische Urkunden, II, 139-44  [no. 1225]</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'WebDownload']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Ademarius dei et apostolice sedis gracia Metensis episcopus uniuersis et singulis archipresbiteris curatis uicariis mercenariis ceterisque ecclesiarum rectoribus notariis tabellionibus et clericis in ciuitte et diocesi Metensi constitutis, ad quos presentes littere peruenerint salutem in domino.</p>
                    <p>Nos igitur statutis synodalibus nostra et predecessorum nostrorum episcoporum auctoritate hactenus ordinatis et priuilegiatis inherendo et ea innouando in hac presenti synodo, ex certis causis nos ad id racionabiliter mouentibus, omnes et singulas gracias licencias et auctoritates oretenus uel litteratorie sub quacunque forma uerborum per nos uel auctoritate nostra concessas super residentiis personalibus per curatos rectores seu perpetuos uicarios nobis iure diocesis subiectos in suis parrochialibus ecclesiis minime faciendis aut super eisdem ecclesiis officiandis et deseruiendis necnon super absolucionibus per quoscunque religiosos uel alios presbiteros exemptos et non exemptos quibuscunque nostris subditis in foro confessionis impendendis in casibus quibuscunque nobis reseruatis aut super sacris ordinibus infra iuris precepta per curatos ecclesiarum nostrarum ciuitatis et diocesis Metensis ex causa qualibet non suscipiendis, et super questis quibuscunque in nostris predictis ciuitate et diocesi Metensi exercendis - questa beati Antonii et commissione per nos facta reuerendo patri domino fratri Liberto dei gracia episcopo Ualliscompatrensi uicario nostro in pontificalibus dumtaxat exceptis - eciam si in litteris super ipsis graciis licenciis et auctoritatibus confectis caueatur, quod reuocari per nos uel per alios uice nostra non debeant neque possint per litteras non facientes plenam et expressam ac de uerbo ad uerbum de litteris graciarum, licenciarum et auctoritatum huiusmodi mencionem, in hiis scriptis totaliter reuocamus et anullamus, pro reuocatis et anullatis haberi uolumus et mandamus.</p>
                </div>
                <div>
                    <head>Capitulum 2</head>
                    <p>Precipimus insuper et mandamus omnibus et singulis archipresbiteris nobis subditis in hiis scriptis sub pena excommunicacionis late sententie canonica trium dierum monicione premissa, quatenus ipsi, antequam ab hac ciuitate Metensi recedant sigillifero curie nostre Metensis nomina curatorum in suis archipresbiteratibus non promotorum aut in suis ecclesiis personaliter non residentium ac eciam nomina curatorum mercenariorum uicariorum et aliorum presbiterorum excommunicatorum suspensorum uel interdictorum in ecclesiis deseruientium et celebrantium in scriptis tradant, ut contra eos ad penas iuris, prout rei qualitas exegerit, procedatur.</p>
                    <p>Nos enim in hiis scriptis monemus omnes et singulos pastores curatos rectores et perpetuos uicarios ecclesiarum parrochianum, ut ipsi non obstante quacunque gracia seu licencia sub quouis uerborum tenore concessa infra quindecim dies a die hodierna continue numerandas ad ecclesias eis commissas personaliter accedant ibidem moram et residenciam continuam et personalem facturi et officium sibi commissum circa curam et regimen animarum sollicite peracturi, nisi cum eis ex licitis causis fuerit dispensatum.</p>
                    <p>Alioquin omnes et singulos huic nostre monicioni non parentes, quos nos exnunc prout extunc in hiis scriptis excommunicamus, excommunicatos auctoritate nostra faciemus et mandamus generaliter et publice nunciari.</p>
                </div>
                <div>
                    <head>Capitulum 3</head>
                    <p>Item inhibemus omnibus pastoribus curatis uicariis perpetuis et rectoribus ecclesiarum, ne in suis ecclesiis parrochialibus aliquos mercenarios uel uicarios deseruientes ad diuina celebranda uel officianda recipiant uel admittant nec ipsos in eisdem diuina celebrare permittant post lapsum quindecim dierum, nisi primitus examinati fuerint et super huiusmodi officiis per ipsos mercenarios exercendis ab officiali seu sigillifero curie nostre Metensis licenciales litteras obtinuerint speciales, ut in talibus est fieri consuetum.</p>
                </div>
                <div>
                    <head>Capitulum 4</head>
                    <p>Ipsis eciam archipresbiteris presbiteris curatis uicariis et ecclesiarum rectoribus quibuscunque precipimus et mandamus, quatenus ipsi et eorum quilibet singulis diebus dominicis et festiuis in ecclesiis suis omnes parrochianos utriusque sexus auctoritate nostra moneant in genere palam et publice, ut si sit aliquis sciens aliquos in ipso parrochiatu matrimonialiter copulatos uel copulandos, inter quos sit aliquod consanguinitatis uel affinitatis seu compaternitatis aut aliud impedimentum, de quo sibi constet, illud extra sigillum confessionis sub pena excommunicacionis trium dierum monicione premissa uobis denunciet, detegat et reuelet, et eo denunciato tales copulatos minus canonice ad examen nostri officialis Metensis fideliter remittatis.</p>
                </div>
                <div>
                    <head>Capitulum 5</head>
                    <p>Eisdem nichilominus presbiteris uicariis mercenariis et ecclesiarum rectoribus sub dicta pena excommunicacionis late sentencie precipimus et mandamus, quatinus ipsi super quibuscunque matrimoniis contrahendis in facie ecclesiarum suarum tria banna solemnia tribus diebus dominicis seu festiuis solemnibus et feriatis solemniter proclament alta uoce et intelligibili nec alias ad solemnizacionem cuiuscunque matrimonii procedant, nulli parcendo, nisi per nos seu uicarium uel officialem nostros super talibus bannis graciose fuerit dispensatum et super hoc haberent more consueto licenciam specialem.</p>
                    <p>In omnes et singulos archipresbiteros presbiteros curatos uicarios mercenarios et alios quoslibet dictis nostris inhibicionibus monicionibus et mandatis non parentes canonica monicione premissa excommunicacionis sentenciam proferimus in hiis scriptis.</p>
                </div>
                <div>
                    <head>Capitulum 6</head>
                    <p>Item quia multorum relacione didicimus et rei experiencia manifestat, quod nonnulli religiosi curati rectores uicarii mercenarii clerici et laici sue salutis immemores per fas et nefas procurant apud dominos temporales et alios bailliuos castellanos prepositos et alios officiarios, ne mandata a nobis seu curia nostra Metensi et archidiaconis Metensis ecclesie emanancia execucioni debite demandentur, penas graues canonicas incurrentes, quod cedit et uergitur in preiudicium totius iurisdiccionis ecclesiastice non modicum grauamen: hinc est, quod nos omnes et singulas personas predictas talia procurantes et impedientes ac eciam eisdem procurantibus super hoc in premissis et circa ea auxilium consilium uel fauorem dantes uel prestantes clam uel palam, directe uel indirecte, publice uel occulte, excommunicacionis sentenciam uolumus et decernimus incurrere ipso facto, et tales excommunicatos in ecclesiis uestris generaliter et publice nuncietis.</p>
                    <p>Et nichilominus uos omnes et singuli non exequentes mandata nostra et dictarum curiarum seu ea exequi recusantes obstante metu et precepto quorundam dominorum temporalium et tirannorum peruersorum in ducatu et aliis partibus episcopatus Metensis metum corporis et rerum pretendentes, sub pena excommunicacionis late sententie canonica monicione premissa in eisdem ecclesiis cessetis contra eosdem iurisdiccionem ecclesiasticam occupantes et usurpantes penitus a diuinis absque alterius expectacione mandati.</p>
                </div>
                <div>
                    <head>Capitulum 7</head>
                    <p>Item inhibemus omnibus et singulis archipresbiteris presbiteris personis ecclesiasticis notariis tabellionibus clericis et procuratoribus curiarum quarumcunque sub pena excommunicacionis late sentencie canonica trium dierum monicione premissa, ne quicumque eorum, cuiuscumque gradus status uel condicionis existant, nostra seu officialis curie nostre Metensis aut curiarum archidiaconorum Metensis ecclesie auctoritate [1] aliquos iure diocesano nobis subditos uel subiectos ad excessus citari moueri seu uexari faciant uel procurent nec super hoc dent transscriptum super quocumque excessu notorio uel enormi ad terrorem uel alias, nisi in eisdem curiis uel altera earum procuratores ad excessus fuerint legitime deputati, neue eciam quodcumque emolumentum presens uel futurum in esculento uel poculento seu alias quomodolibet inde recipiant ipsos excessus celando uel occultando clam uel palam, directe uel indirecte, publice uel occulte.</p>
                    <p>In omnes et singulos contrarium facientes presenti mandato nostro et inhibicioni non parentes dicta monicione premissa excommunicacionis sentenciam proferimus in hiis scriptis, excommunicatos faciemus publice nunciari.</p>
                </div>
                <div>
                    <head>Capitulum 8</head>
                    <p>Item cum nuper serenissimus et inuictissimus princeps et dominus noster dominus Karolus Romanorum imperator semper augustus tam papalibus quam suis propriis epistolis reuerendissimo in Christo patri et domino domino Bemundo dei gracie sancte Treuerensis ecclesie archiepiscopo sacrique imperii per Galliam archicancellario patefecisset, qualiter ad maiestatis sue preces sanctissimus in Christo pater et dominus noster dominus Innocentius diuina prouidencia .. papa VI ad gloriam dei et sacri speciale decus imperii festum dominice lancee atque clauium perpetuo celebrari et solemne ac speciale officium nobis directum cum largo indulgenciarum numero de eisdem uenerandis imperialibus reliquiis statuit decantari, ipsius domini archiepiscopi inter cetera deuocionem requirens, ut statim dicti officii copias nobis et ceteris suis suffraganeis transmissurus prouidere solicite curaret, quatenus singuli nostrum per omnes et singulas regulares seculares collegiatas conuentuales et parrochiales ecclesias exemptas et non exemptas nostrarum ciuitatis et diocesis idem officium dirigeremus et perpetuis futuris temporibus faceremus celebriter decantari, quapropter idem dominus archiepiscopus Treuerensis uolens imperialibus monitis parere, nos per suas patentes litteras affectuose requisiuit hortando, quatenus ad laudem diuini nominis et dictarum reliquiarum sacratissimarum ac eciam decorem imperii dictum festum et officium per eum nobis transmissum, in cuius leccionibus matutinalibus papales epistole desuper confecte de uerbo ad uerbum plenius continentur, in nostra cathedrali et aliis nostrarum ciuitatis et diocesis Metensis ecclesiis singulis annis in antea feria sexta proxima post octauam resurreccionis dominice sublato cuiuscumque  dilacionis obstaculo fieri faceremus et celebriter decantari cum octaua solemni: nos igitur Ademarius episcopus antedictus receptis dictis litteris et officio cum beniuolencia cordiali uolentes mandatis apostolicis obedire ac precibus et monitis tanti serenissimi principis domini nostri Karoli imperatoris totis uiribus applaudere, ad laudem diuini nominis et dictarum reliquiarum sacratissimarum ac eciam imperii decorem statuimus in hiis scriptis, dictum festum et officium in nostra cathedrali et omnibus aliis et singulis monasteriis et ecclesiis collegiatis et parochialibus nostrarum ciuitatis et [2] diocesis Metensis singulis annis deinceps feria sexta predicta post octauam resurreccionis dominice sublato cuiuslibet dilacionis obstaculo fieri et solemniter decantari cum solemni octaua, precipientes omnibus et singulis archipresbiteris, quam cito commode poterunt, aliis uero, quorum interest, ut dictum officium infra instans festum beati Remigii proxime instantis scribi et penes se haberi faciant et procurent, ut de tam salutifera ueneracione lancee et clauium predictorum grata mereamur apud deum et homines consequi beneficia premiorum.</p>
                    <p>Alioquin contra quoslibet presentibus non parentes per excommunicacionis sentenciam procedemus.</p>
                    <p>Et licet nonnulla quasi de die in diem in nostris predictis ciuitate et diocesi Metensi immineant et occurrant, que nouorum possent inducere materiam statutorum, ne tamen propter multiplicitatem statutorum subditos nostros opprimere uideamur, ab</p>
                    <p>aliorum statutorum noua edicione supersedentes ad presens, omnia et singula statuta synodalia alias per nos seu ex parte nostra in aliis synodis publicata et promulgata, que ad presens propter prolixitatem eorundem commode designare seu exprimere non ualemus, innouamus, pro innouatis publicatis et ad omnium uestrum noticiam deductis in hac presenti synodo haberi uolumus et mandamus.</p>
                    <p>Ceterum uobis archipresbiteris omnibus et singulis supradictis harum serie precipimus districtius in uirtute sancte obedientie, iniungentes sub pena excommunicacionis late sentencie canonica monicione premissa, quatinus uos archipresbiteri predicti, antequam a ciuitate Metensi recedatis, hec omnia et singula suprascripta sub sigillo curie Metensis recipiatis et reportetis ac presbiteris et aliis sociis quibuscumque ecclesiarum rectoribus uestrorum archipresbiteratuum copiam premissorum infra duos menses proximos fieri faciatis, quam et ipsi recipere teneantur et recipiant a uobis suis sumptibus et expensis, ut sic omnia et singula premissa in nostris predictis ciuitate et diocesi nunc omnibus quorum interest, publicentur.</p>
                </div>
                <div>
                    <head>Explicit</head>
                    <p>Actum et datum sub sigillo curie nostre Metensis, quo utimur in hac parte, anno domini MoCCCo quinquagesimo quinto feria quinta proxima post octauam festi sanctissimi sacramenti altaris eiusdem, que fuit XVIIIa dies mensis iunii in nostra synodo in nostri absencia ibidem celebrata.</p>
                </div>
                <div>
                    <head>Footnotes</head>
                    <p>[1] 'auctoritate' added bi editor</p>
                    <p>[2] 'et' added bi editor</p>
                </div>
            </div>
        </body>
    </text>
</root>
