<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Dol</title>
                <recordID>1054</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1441-06-08</origDate>
                <dateNotes/>
                <origPlace>Dol-de-Bretagne</origPlace>
                <diocese>Dol</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1054</p>
                <p>Year: 1441</p>
                <p>Month: 6</p>
                <p>Day: 8</p>
                <p>Circa: None</p>
                <p>DatingNotes: date missing from Pontal repertoire; given in text of statutes</p>
                <p>Place: Dol-de-Bretagne</p>
                <p>Diocese: Dol</p>
                <p>Province: Tours</p>
                <p>CountryModern: France</p>
                <p>Latitude: 48.550833</p>
                <p>Longitude: -1.755833</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Alain de Lespervez</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Statuts synodaux du diocèse de Dol, revus et publiés par Mathurin de Pledran, évêque de Dol. Nannetensis: per Guillermum Tourquetil, 1509, §85-89</p>
                <p>EditionOther: None</p>
                <p>SourceNotes: ['Survive in 1509 compilation', 'digital version downloaded: http://www.tablettes-rennaises.fr/themes/rennes/static/flipbook/index.html?userid=0&amp;docid=34287&amp;language=fra ; ']</p>
                <p>TranscriptionNotes: None</p>
                <p>BaseText: Digital MS</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Alanus dei gracia dolensis episcopus uniuersis et singulis abbatibus prioribus priorissis et decanis archidiaconis Cantoribus et canonicis ac parrocchialium ecclesiarum rectoribus per nostras ciuitatem et diocesim dolensis ubilibet constitutis nobis subditis eternam in domino salutem.</p>
                    <p>Omnipotens rex celorum christiani nominis auctor et rector inuictissimus et amplitudinis cristiane sapientissimus propagator hunc ut benedicatis et in omnibus operibus suis laudetis.</p>
                </div>
                <div>
                    <head>Capitulum 1</head>
                    <p>Oportet filii dilectissimi, et ne indeficientis sue erga nos misericordia nullatenus obliuiscamini ipse reges mutat et tempora ipse pios corrigit ut prouehat ipse punit impios ut corrigat ipse temporibus nostris thesaurum sue gratie incomparabilis nobis ostendit et aperuit ad suam et sanctorum gloriam et fidei catholice exaltacionem sane sicut ipse cuius res cogitur sua clemencia uoluit certarum copiam reliquiarum in nostra sancta dolensis ecclesia quonda reconditarum quas diutius predecessorum nostrorum antiquitas occultauerat et usque nunc tot britannia ignorauerat nostris et uostris temporibus ad laudem sanctorum quorum reliquie ipse existere noscuntur manifestare et ostendere, ita nos laborem amplectimur corde benigno et humili et huic tam nobili et precioso thesauro reuerenciam condignam exibeamus, attendentes igitur et considerantes quod in nostra sancta dolensis ecclesia singulis annis et singulis diebus lune post Cantate quod ad clerum duntaxat ab antiquo solennisatur et celebratur duplex festum aliarum sanctarum reliquiarum in eadem ecclesia constitutarum uolentes eandem die lune quam maxime poterimus honorare de consilio et assensu uenerabilium fratrum nostrorum capituli nostre sancte dolensis ecclesie ac totius cleri predictam diem lune post cantate celebrem et solennem ac duplex festum uenerabiliter obseruari instar festorum apostolorum atque beatissimi sansonis patroni nostri decernimus et declaramus per presentes ad perpetuam rei memoriam et singulis subditis nostris inhibentes sub penis excommunicacionis et centum solidorum in usus fabrice dicte ecclesie conuertendorum ne eadem die rebus temporalibus aut terrenisi se immisceant aut excicio iurisdiccionis ecclesiastice uel secularis uacare studeant uel intendant immo deuocioni et oracioni toto cordis affectu inhereant et ut ipsi et alii fideles populi ad eandem ecclesiam ea die difusius et deuotius ob reuerenciam dictarum reliquiarum et earum inuencionem gloriosam cateruatim accedant eam que solennem et celebrem faciant et habeant ab omni opere terreno et temporali deuocionis gracia abstineant.</p>
                    <p>Nos de omnipotentis dei misericordia sanctorumque et sanctarum quorum et quarum reliquias ea die ueneramur in eadem ecclesia meritis et intercessione eorum confusionibus uere penitentibus et confessis qui ad eadem ecclesiam et diem deuote accesserint quadraginta dies de iunctis sibi penitentiis in domino perpetuo relaxamus.</p>
                </div>
                <div>
                    <head>Capitulum 2</head>
                    <p>Item ad presumpcionis quorundam conatus dannabiles reprimendos qui solemnitates et festa sanctorum per predecessores nostros dolenses pontifices celebrari solemnisari et obseruari a clero et populo nobis subditis per ciuitatem et diocesi nostras decreta et ordinata minus reuerenter ueneratur quo dolentes referimus hesitantes forsan nonnulli que et quorum festa sanctorum a clero et populo nobis subditis debeant celebrari et debite uenerari et ab omni opere terreno et temporali atque exercicio iurisdiccionis ecclesiastice et secularis abstinere.</p>
                    <p>Nos itaque qui curam gregis nobis commissi gerimus indefessam uolentes ea que longe ante rite et canonice per predecessores nostros fuerunt statuta decreta et ordinata inuiolabiliter obseruari et eorum uestigiis inherentes non autem de antiquis nouam texentes materiam: sed ea potius memorie reducentes irreuocabili declaracione sancimus et ab omnibus subditis nostris obseruari et solennizari uolumus atque precipimus mandantes ut sanctorum festa que sequuntur a clero et populo nostrarum ciuitatis et diocesis uenerabili deuocione celebrentur uidelicet festa Natiuitatis, Circumcisionis, Epiphanie, Pasche: cum tribus diebus sequentibus sacramenti atque quinque festa gloriose uirginis marie Omnium sanctorum In presentacione beate marie Commemoracionis fidelium defunctorum Festa duo sancti michelis Duodecim apostolorum et quattuor euangelistarum necnon festa sancti stephani, sanctorum innocentium, fabiani et sebastiani, uincentii Conuersionis sancti pauli, iuliani Cathedre sancti petri Georgii Inuencionis et exaltacionis sancte crucis, Festa duo sancti nicolai, Reliquiarum nostre sancte dolensis ecclesie: prout in precedenti statuto Natiuitatis beati iohannis baptiste, iuonis, theobaldi, thuriani, margarete, magdalene, sassonis patroni nostri Petri ad uincula Laurentii Decollacionis beati iohannis baptiste, egidii, dionisii, martini hiemalis, clementis, katherine, Decernentes eadem festa a clero et populo predictis inuiolabiliter cum reuerenciam solemnizari atque ab omni exercicio iurisdiccionis ecclesie et temporalis abstineri debere sub penis iuris adiicientens insuper quod non est intencionis nostre clerum et populum a solemnitate aliorum sanctorum si sua deuocio interuenat immo hoc eorum deuocioni remittimus per presentes statuentes huiusmodi statutum debere sepius pubblicari per rectores ecclesiarum uostre diocesis uel eorum capellanos sub penis sententie excommunicacionis et uiginti solidorum in usus fabrice nostre dolensis ecclesie conuertendorum.</p>
                </div>
                <div>
                    <head>Capitulum 3</head>
                    <p>Item fama publica insinuacione que clamosa pro parte plurium uirorum ecclesiasticorum et secularium utriusque status etatis et sexus nostrarum ciuitatis et diocesis dolensis delata nobis fuit conquerendo nunciatum quod sunt nonnulli ecclesiarum parochialium rectores et alii qui in celebrando magnas missas diebus festiuis et dominicis hora competenti a deo sunt negligentes et remissi quam antequam eorum misse finiantur hora nimis tarda et meridionalis intercurrit propter quid seno et debilitate confecti aliquotiens plurimum debilitantur alia ex parte uiros eclesiasticos rectores et sacerdotes sentumus passibiles ut alios, unde plures ecclesiastici et seculares paralisim incurrunt et graues egritudines, sunt et alii qui ad ecclesias parochiales pro missis audiendis diebus dominicis et festiuis forsan tepida commoti deuocione donec hora meridionalis intercurrat vix accedunt non habendo respectum ad cristicolas in eisdem ecclesiis pro missi audiendis existentes non attendentes eciam illud quid canit santa mater ecclesia.</p>
                    <p>Non sit uobis uanum surgere ante lucem quod promisit dominis coronam uigilantibus.</p>
                    <p>Nos itaque Alanus dolensis episcopus predictus qui curam omnim ecclesiarum nostro regimini commissarum gerimus indefessam talibus abusibus obuiare uolentes et subditos nostros utriusque status et sexus ab huiusmodi incommoditatibus et periculis quantum in nobis et prout a nostro pastorali incunbit officio preseruare cupientes, animaduertentes horam decimam per anni circulum omnibus sane mentis cuiuscunque etatis aut status ad eo fore communem et congruam pro eisdem missis audiendis in ecclesiis celebrandis quod huiusmodi hora nec onerosa sit pigris nec inutilis deuotis habita super hoc matura deliberacione presenti statuto decernimus et declaramus missas maiores domenicales  et festiuales per unuiersas ecclesias nostrorum ciuitatis et diocesis debere duci et celebrari hora decima decetero cessante ligitimo impedimento statuentes et decertes rectores ecclesiarum parochialium et eorum capellanos huiusmodi statutum et ordinacionem nostras obseruare et obseruari facere nemine cuiuscunque status aut sexus deinceps excepto eisdem parochialium ecclesiarum rectoribus et eorum capellanis precipientes et mandantes quatenus huiusmodi statutum et decretum nostrum sepe publicent atque publicari et obseruari faciant sub penis sententie suspensionis et excommunicacionis et XX solidorum fabrice nostre ecclesie applicandorum.</p>
                </div>
                <div>
                    <head>Capitulum 4</head>
                    <p>Item cum a sanctis presbiterum iamdudum fuerit institutum ut corus cristi honorifice per uiros ecclesiastico ad quos spectat diuinaque sacramenta sub moderamine tractentur uiris laicis longe inde remotis innoleuit que abusus prout ad nostrum peruenit auditum quod sunt nonnulli uiri seculares utriusque status qui premissis non aduertentes scanna et sedes ab utraque perte altarium seu prope altaria parochialium ecclesiarum nostrarum ciuitatis et diocesis nituntur habere ita quod vix possunt ecclesiarum predictarum rectores et eorum capellani huiusmodi sacramenta libere consecrare et commode conficere in ecclesiastice dignitatis et sacramentorum huiusmodi uilipendium, non memorantes quid scribitur, inter cancellos laicos prohibete morari ne uideant uinum cum sancto pane sacrari, absurdum etenim censemus et minus honestum ut quis persona secularis quauis prefuigeat dignitate sacerdotem missam celebrantem et sacra conficientem in faciem respiciat nec ei pressuram quouismodo faciat attendere debent profecto uiri catholici et bene sensati quod septies in die cadit iustus et quod passibiles sunt sacerdotes et eorum memoria labilis ut hominum nos itaque talibus abusibus prout nostro pastorali incunbit officio prouidere cupientes et eosdem uiros ecclesiasticos huiusmodi misterium et sacramentum conficiendo dictis diebus dominicis et aliis diebus quibus contigit dictos uiros ecclesiasticos missas suas celebrare ab oppressionibus et pressuris predictis preseruare atque eosdem libere et quiete missas suas celebrare iuxta sanctorum patrum tradicionem uolentes, de fratrum nostrorum predictorum consilio et assensu habita super hoc matura deliberacione presenti statuti prohibere presenti statuto prohibemus omnibus et singulis uiris secularibus cuiuscunqe status gradus aut condicionis existant ne de cetero sub quouis quesito colore aut prerogratiua scanna aut sedes habeant aut habere presumant in eisdem parochialibus ecclesiis nostrarum ciuitatis et diocesis ad cornu altaris neque prope et signanter unde possint sacerdotes et rectores et capellani eorum huiusmodi missas celebrantes scandalizari et in eorum officio diuino turbari ita quod gradus in circuitu altaris huiusmodi non ascendant nec sedes et scamna inibi ponant seu poni faciant aut habeant.</p>
                    <p>Quod si forte iam habeant aut lignea aut lapidea: decernimus et precipimus ipsa penitus tolli et amoueri.</p>
                    <p>Uerum si habere uoluerint et ad eos spectet, descendant gradus predictos ita quod distancia fiat altaribus et eisdem scannis et sedibus per spacium sex uel octo pedum secundum distanciam et maioritatem locorum sub penis excommunicacionis et uiginti librarum in usus fabrice nostre sancte dolensis ecclesie conuertendarum ad quarum sentenciarum fulminacionem et pecunie predicte exaccionem in contrarium facientes via iuris procedemus.</p>
                </div>
                <div>
                    <head>Explicit</head>
                    <p>Datum et actum in sancta synodo nostra, per nos in eadem nostra dolensi ecclesia celebrata die iouis post festum pentecostes domini uidelicet octaua mensis iunii anno domini millesimo quadrigentesimo quadragesimo primo.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
