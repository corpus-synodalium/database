<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Rieti</title>
                <recordID>0387</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1315-04-06</origDate>
                <dateNotes/>
                <origPlace>Rieti</origPlace>
                <diocese>Rieti</diocese>
                <province>[Holy See]</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 387</p>
                <p>Year: 1315</p>
                <p>Month: 4</p>
                <p>Day: 6</p>
                <p>Circa: None</p>
                <p>DatingNotes: None</p>
                <p>Place: Rieti</p>
                <p>Diocese: Rieti</p>
                <p>Province: [Holy See]</p>
                <p>CountryModern: Italy</p>
                <p>Latitude: 42.4</p>
                <p>Longitude: 12.866667</p>
                <p>PlaceNotes: directly subject to Holy See</p>
                <p>Classification: Diocesan</p>
                <p>IssuingAuthority: Giovanni Muti Papazzurri</p>
                <p>IssuingAuthorityAlt: None</p>
                <p>RegnalStart: 1302</p>
                <p>RegnalEnd: 1339</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: [Paris BnF lat 1556, fol. 1r-16]</p>
                <p>SourceOther: None</p>
                <p>Edition: Martene, Veterum Scriptorum, VIII, cols. 1513-1529</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: constitutions of 1303 and 1315 mixed up together in the MS, as noted by Brentano, New World in a Small Place, 109</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>De casibus reseruatis domino episcopo.</p>
                    <p>CAueat autem sacerdos ne absoluat de illis peccatis, de quibus auctoritatem non habet absoluendi.</p>
                    <p>Sunt autem infra scripti casus de quibus simplex sacerdos non potest absoluere, nec debet se de talibus intromittere in episcopatu Reatinensi, tam de iure communi, quam racione reseruacionum et excommunicacionum per nos et predecessores nostros factarum, nisi forte in articulo mortis.</p>
                    <p>Nam tunc potest absoluere quilibet sacerdos a quolibet peccato, et a qualibet excommunicacione.</p>
                    <p>Sed si sanitati restituitur, debet remitti ad episcopum, aliter non ualet absolucio predicta.</p>
                    <p>Primus casus est quando pro peccato esset solemnis penitencia iniungenda, quia talis penitentie minister proprius est episcopus.</p>
                    <p>Secundus casus est de excommunicatis, quando inferior sacerdos non potest absoluere.</p>
                    <p>Ea propter sciant omnes sacerdotes excommunicaciones per episcopum latas.</p>
                    <p>Tertius est quando inuenerit irregularitatem contractam, pro cuius dispensacione debet remittere ad superiorem.</p>
                    <p>Quartus de incendiis.</p>
                    <p>Quintus est in publicacione et blasphemacione Dei et sanctorum.</p>
                    <p>Sextus de homicidio.</p>
                    <p>Septimus in truncacione membrorum.</p>
                    <p>Octauus in restitucione retentorum male ablatorum.</p>
                    <p>Nonus in deguastacione uentris.</p>
                    <p>Decimus in procurantibus partum abortiuum.</p>
                    <p>Undecimus in deuinatoribus.</p>
                    <p>Duodecimus in affaturatoribus.</p>
                    <p>Decimus tertius in euulsoribus terminorum.</p>
                    <p>Decimus quartus in periuriis.</p>
                    <p>Decimus quintus in heredibus seu executoribus testamentorum qui infra tres menses non exsequuntur uoluntates testatorum.</p>
                    <p>Decimus sextus si uir relicta uxore alii adhereat uel e conuerso.</p>
                    <p>In quibus casibus facta est excommunicacio per episcopum in synodo.</p>
                    <p>Decimus septimus in quocumque casu iura seu iurisdicciones episcopi defraudantur seu detinentur.</p>
                    <p>Decimus octauus ubicumque est arduum et graue factum.</p>
                    <p>Et generaliter ubicumque statutum synodale uel consuetudo dat iurisdiccionem episcopo, et in omni casu in quo facta est excommunicacio per ipsum episcopum, ut in suis constitucionibus alias factis et eciam infra scriptis plenius continetur.</p>
                    <p>Caueat autem sacerdos ne peccata confitentium aliis aliquo modo pandat uel manifestet, nec uerbo, uel gestu, nec signo, nec alio aliquo modo; quia talis debet deponi, preter alias penas graues sibi a iure datas.</p>
                    <p>Forma autem huius sacramenti sunt uerba absolucionis que sacerdos profert cum dicit, Ego te absoluo, in nomine Patris et Filii et Spiritus sancti. Amen.</p>
                    <p>Debet autem sacerdos premittere quando absoluit aliquem post confessionem generalem, postea debet dicere: Misereatur tibi omnipotens Deus, etc. Absolucionem et remissionem, etc. postea debet dicere: Et ego absoluo te ab omnibus peccatis tuis, que confessus es, et ab omnibus aliis quorum non recordaris, in nomine Patris, et Filii, et Spiritus sancti. Amen.</p>
                    <p>Caueat autem sacerdos, quod si inuenerit aliquem excommunicatum, quod non absoluat eum a peccatis, nisi primo fuerit absolutus ab excommunicacione, quia nulla esset absolucio.</p>
                    <p>Item, querat de participacione cum excommunicatis.</p>
                    <p>Nam si aliquis participat cum excommunicatis, non debet absolui a peccatis, nisi primo sit absolutus ab illa participacione, unde sacerdos potest a tali participacione, que est minor excommunicacio, absoluere, unde effectus huiusmodi sacramenti est absolucio a peccatis.</p>
                    <p>Et potest et debet hoc sacramentum quoties peccator peccat iterari, et est tempus penitentie usque ad extremum articulum uite.</p>
                </div>
                <div>
                    <head>Capitulum 2</head>
                    <p>Quod prelati habeant constituciones istas et ipsas publicent, et de pena contra facientium.</p>
                    <p>Cum sit ars artium cura et regimen animarum, quanto in presidente est maioris auctoritatis eminencia, tanto debet esse in eo maioris claritatis intelligencia, quia si coecus coeco ducatum prestet, ambo in foueam cadunt.</p>
                    <p>Ut ergo qui presidet possit, ut tenetur, sibi subditos edocere, et ipsis ducatum prestare securum, hac nostra constitucione duximus ordinandum, quod supradictas constituciones nostras in hac synodo promulgatas, usque ad calendas Octobris proxime uenturas quilibet prelatus nostre ciuitatis et diocesis recipiat de camera nostra, et quod singulis annis saltim bis in anno, uidelicet prima die quadragesime et sexta feria que occurrit post festum omnium sanctorum, ipsas per se uel alium conuocatis canonicis et capitulo et aliis clericis suis legat et publicet, seu ipsas eis legi et publicari procuret, alioquin in quemlibet prelatum contra facientem in his scriptis excommunicacionis sentenciam promulgamus.</p>
                </div>
                <div>
                    <head>Capitulum 3</head>
                    <p>De bonis communibus in ecclesiis collegiatis non diuidendis, et quod ecclesie debitis exonerentur, et quod res et bona ecclesie pignori non obligentur.</p>
                    <p>Exigit debitum prelati cuiuslibet, ut circa prelacionis sibi commisse officium sit tota meditacione sollicitus, et ut perfectam uillicacionis sibi commisse reddere ualeat racionem, continuis debet uigiliis insudare.</p>
                    <p>Sicque nos IOHANNES qui Dei et apostolice sedis gracia Reatinensi episcopatui presidemus, tanto circa regimen et statum ecclesiarum nobis subiectarum tenemur amplius reuoluere intuitum nostre mentis, quanto in examine stricti iudicii tenebimur reddere racionem.</p>
                    <p>Sane quod in pluribus nostri episcopatus collegiatis ecclesiis inuenimus possessiones et bona immobilia ipsarum ecclesiarum communia inter prelatum et canonicos ipsarum, propter eorum ambicionem improbam inter se uelle diuidere, non aduertentes ipsi prelati et canonici onera, que eisdem incumbunt ecclesiis, ex quibus ipsi sepius excommunicati remanent, et eorum ecclesie interdicte, pro eo quod eis uidetur difficile tunc de bonis sic diuisis persoluere quod incumbit.</p>
                    <p>Nos huiusmodi ambicionibus obuiare uolentes, hac presenti constitucione duximus statuendum, quod possessiones et predicta bona omnia cuiuscumque collegiate ecclesie nostre ciuitatis et diocesis, in ea qua nunc manent integritate et communione seruentur, et in posterum habeantur, et quod de ipsis seu ipsarum parte nulli possit uel debeat beneficium fieri uel constituti per quemcumque, nec eciam inter prelatum et canonicos, seu ipsos dumtaxat canonicos quomodolibet diuidantur, sine nostra petita et obtenta licencia speciali; sed semper ipsa bona conseruentur et remaneant in communi.</p>
                    <p>Qui hanc autem nostram constitucionem in totum uel in partem ausu temerario uiolauerit publice uel occulte, directe uel indirecte, in ipsum seu in ipsos, ex nunc prout ex tunc in his scriptis excommunicacionis sentenciam promulgamus.</p>
                    <p>Hinc eciam nostre constitucioni adiicimus, quod si contingat aliquem predictarum collegiatarum ecclesiarum aliquas possessiones recuperare de nouo quocumque modo uel causa, uolumus, statuimus et mandamus, quod bona et possessiones predicte ad communem cameram siue mensam ipsius ecclesie libere reuertantur, nec de ipsis possit aliqua diuisio fieri, seu beneficium alicui constitui, necnon ad modicum tempus alicui locari, nec aliqua alienacio de eis fieri, sine nostra speciali petita licencia et obtenta; sed in dicta camera pure et libere absque omni fraude et dolo, pro euidenti utilitate ipsarum ecclesiarum remaneant in communi.</p>
                    <p>Uolumus insuper et mandamus, quod si contingat in aliqua predictarum ecclesiarum fieri locacionem, seu uendicionem alicuius melioramenti facti per aliquem emphiteotam ecclesie, in qua requiritur consensus capituli, predictus consensus prestari non possit, nisi in capitulo, consentiente maiori parte capituli: alioquin tam in prelatum quam in quemlibet alium canonicum ipsius ecclesie in eisdem scriptis excommunicacionis sentenciam promulgamus.</p>
                    <p>Ordinamus insuper, statuimus et mandamus, quod si aliqua collegiata ecclesia existat debitis obligata, quod de fructibus communium bonorum ipsius ecclesie nec prelatus nec canonici possint aliquid percipere, nisi primo dicta ecclesia sit totaliter [1] et integraliter debitis exonerata, et pignora, si qua sunt propter hoc obligata, fuerint recollecta, et ea que debentur seu debebuntur in posterum pro procuracionibus legatorum seu notariorum apostolice sedis, pro iuribus episcopalibus et aliis oneribus que incumbunt, fuerint primitus persoluta.</p>
                    <p>Permittimus tamen, quod si in dicta ecclesia non sit sacerdos, qui racione sui canonicatus, prebende, seu beneficii debeat in ipsa ecclesia in sacerdotis officio deseruire, quod de fructibus dictorum bonorum communium possit et debeat sacerdoti, qui in ecclesia ipsa residet, sine fraude aliqua prouideri, et quod quilibet canonicorum ipsius ecclesie debeat gratis per se uel alium, secundum ordinem sui prioratus in sua septimana tamquam minister, durante dicto debito, in altaris ministerio dicto presbytero deseruire: alioquin in quemlibet contra facientem seu negligentem, ex nunc, prout ex tunc, in his scriptis excommunicacionis sentenciam promulgamus.</p>
                    <p>Canonici nostre ecclesie Reatine in ipsa ecclesia residenciam facientes, ad faciendum residenciam in aliis ecclesiis minime teneantur, dummodo in ipsis aliis ecclesiis faciant in diuinis commode deseruire.</p>
                    <p>Et similiter intelligatur in prebendariis dicte ecclesie Reatine, dummodo non sint prelati, nec curam habeant animarum; et quod factum seu attentatum fuerit contra contenta in dicta constitucione, nullius fore decernimus firmitatis, et contra facientes in predictis uel aliquo predictorum, in libris decem Puisanorum pro uice qualibet puniantur.</p>
                    <p>Insuper mandamus, statuimus et ordinamus, quod nullus prelatus seu aliqua persona ecclesiastica libros, paramenta, seu quecumque alia ornamenta ecclesie sue, multo minus bona stabilia audeat pro aliquo debito contracto seu contrahendo, absque nostra speciali licencia, pignori obligare, seu uel alienare, alioquin in contra facientem in his scriptis excommunicacionis sentenciam promulgamus.</p>
                </div>
                <div>
                    <head>Capitulum 4</head>
                    <p>Quod in eleccione seu postulacione prelati in ecclesiis collegiatis non habeant uocem, nisi in sacris ordinibus constituti.</p>
                    <p>Quoniam iuxta canonicas sancciones, ubi maius periculum imminet, ibi procul dubio cautius est agendum, et inter cetera grauia imminencia in ecclesiis ordinanda, id si merito grauius reputandum, uidelicet cum tractatur de renouacione prelatorum ipsorum.</p>
                    <p>Ad hoc igitur, ut in talibus cum tanta maturitate et grauitate procedant, et ut clerici in collegiatis ecclesiis constituti, habeant causam et materiam faciendi se ad sacros ordines promoueri, presenti decreto statuimus, ut cum in aliqua ecclesia collegiata ciuitatis uel diocesis Reatine de prelato aliquo imminet eleccio seu postulacio aliqua facienda, quod illi tantummodo uacantis ecclesie canonici uocem habeant in eleccione seu postulacione prelati, qui sunt uel erunt tempore eleccionis faciende in sacris ordinibus constituti.</p>
                    <p>[2]</p>
                </div>
                <div>
                    <head>Capitulum 8</head>
                    <p>Quod eucharistia custodiatur, et honoretur ab omnibus.</p>
                    <p>Item, corpus Christi honorifice custodiatur in pixide munda uel uase, et cum magna reuerencia coopertum portetur, precedente tam candela quam campanella.</p>
                    <p>Calix uero quo infirmi communicantur, sit mundus, ut non faciat abominacionem infirmo.</p>
                    <p>Item, omnibus sacerdotibus mandamus districte, quod induti cocta uel camiso cum stola ad collum, ad infirmum deferant corpus Christi, alioquin ex nunc se pena graui nouerint puniendos.</p>
                    <p>Item, frequenter moneantur clerici et eciam pueri, ut ubicumque uiderint deferri sanctum corpus Christi, statim genua flectant tamquam Domino et creatori suo, et iunctis manibus, quousque transierit, orent reuerenter.</p>
                </div>
                <div>
                    <head>Capitulum 9</head>
                    <p>Quod uestimenta sacerdotis sint benedicta.</p>
                    <p>Item mandamus, quod omnia uestimenta sacerdotis sint benedicta, et alba, et munda et integra; et corporalia precipue sint mundissima et duplicia, et non celebretur sine duabus tobaleis in altari, quarum una superior sit benedicta.</p>
                </div>
                <div>
                    <head>Capitulum 10</head>
                    <p>De sacramento corporis et sanguinis Domini nostri IESU-CHRISTI, et qualiter suppleatur quod deest in sacramento.</p>
                    <p>Sacerdos ministrans diligenter attendat quod hostia non sit fracta, et integrum habeat circulum, et quod uinum non sit acetosum, et quod aquam non obmittat.</p>
                    <p>Si aquam autem omiserit, quando aduerterit, apponat aquam, si fieri potest sine scandalo.</p>
                    <p>Si uero pro negligencia euenerit, quod perlecto canone et peracta consecracione, nec aqua nec uinum reperiatur in calice, debet statim infundi utrumque, et hostia sic consecrata seorsim reuerenter obseruetur.</p>
                    <p>Hostia autem noua, sicut fieri solet, ante calicem apponatur, et reincipiatur in canone misse Te igitur.</p>
                    <p>Post consecracionem uero prior hostia cum secunda ab ipso sacerdote sumatur.</p>
                </div>
                <div>
                    <head>Capitulum 11</head>
                    <p>Qualiter se debeant habere sacerdotes in eleuacione eucharistie.</p>
                    <p>Precipimus presbyteris, ut quando incipiunt in canone misse Qui pridie, tenentes hostiam non eleuent eam nimis, sed ante pectus detineant donec dixerint, Hoc est enim corpus meum, et tunc eleuent eam decenter, cum duabus manibus, ita quod possit uideri, et teneant hostiam eleuatam firmam, nec uoluant eam.</p>
                    <p>Et post sumcionem corporis et sanguinis Domini ab exspuendo se abstineant; et si abstinere non possunt, in loco remoto hoc faciant, qui conculcari non possit.</p>
                </div>
                <div>
                    <head>Capitulum 12</head>
                    <p>Qualiter se debeat habere sacerdos, si aliquid de sanguine ceciderit super corporale, uel alia indumenta.</p>
                    <p>Si quid de sanguine Christi ceciderit super corporale, sugenda est pars intincta, et ipsum corporale aliquo panno mundissimo inuolutum pro reliquiis est seruandum.</p>
                    <p>Si super pallam uel aliud indumentum ceciderit; pars intincta prius sugatur, et calice subtus posito tribus uicibus uino lauetur, et a sacerdote, uel ab alio munde conscientie sumatur, et postea scindatur, et consuta panno mundo seruetur pro reliquiis: ita tamen quod super pannum cedula conseruetur, continens: Super hec linteamina stilla cecidit sacramenti; uel predicta pars scissa comburatur, et cinis in sacrario reponatur.</p>
                    <p>Si autem super lapidem, lignum, terramue ceciderit, lingendus, tergendus, et radendus est locus ille, et puluis in sacrario reponendus.</p>
                    <p>Sacerdos autem seu minister cui illud acciderit, ad episcopum debet mitti, ad recipiendum spiritualem penitenciam salutarem.</p>
                </div>
                <div>
                    <head>Capitulum 13</head>
                    <p>Quid faciendum, si musca, uel aranea, uel aliquid tale ceciderit in calice.</p>
                    <p>Si musca, uel aranea, uel aliquid tale in calicem ceciderit, quod vix sine uomitu et aliquando sine periculo corporis sumi potest, prius amoto quod ceciderit, sanguis sumatur, et postea illud quod accidit tribus uicibus calice subterposito, uino lauetur, et lotura sumatur a sacerdote, uel alio munde conscientie, et sic lotum in piscina comburatur.</p>
                    <p>Quod si fides ipsa id quod ceciderit quempiam sumere fecerit, Deo gracias.</p>
                </div>
                <div>
                    <head>Capitulum 14</head>
                    <p>Si sanguis congeletur in calice.</p>
                    <p>Item, si contingat sanguinem in calice congelari, debet sacerdos tamdiu super exhalare, donec dissoluatur, uel ponat calicem reuerenter iuxta prunas, quousque dissoluatur.</p>
                </div>
                <div>
                    <head>Capitulum 15</head>
                    <p>Qualiter reponatur calix post missam.</p>
                    <p>Calix post missam panno mundissimo inuoluatur, non ministri panno, in quo eum inuoluunt, intus tergant, sed alio panno ad hoc specialiter deputato, qui dum non satis decens fuerit necessitate attritus, in sacrario comburatur.</p>
                    <p>Sacrarium autem dicitur locus, id est fenestra facta in muro ecclesie iuxta altare cum claui firmata deforis, in qua sacra reponuntur.</p>
                    <p>Quod sacrarium uolumus et mandamus, sub pena nostro arbitrio infligenda, omnes ecclesias nostre ciuitatis et diocesis habere, quam citius fieri potest.</p>
                </div>
                <div>
                    <head>Capitulum 16</head>
                    <p>Quod in altari in quo tabula fracta fuerit, non celebretur.</p>
                    <p>Precipimus, quod in altari, in quo tabula notabiliter fuerit fracta, sacerdos non celebret, donec altare consolidetur, et iterum consecretur.</p>
                    <p>Ampulle quoque uini et aque in ministerio altaris sint munde, et integre, nitide, stagnee uel argentee.</p>
                    <p>Ad ablucionem manuum uas grandius deputetur.</p>
                </div>
                <div>
                    <head>Capitulum 17</head>
                    <p>De piscinis et manutergiis iuxta altare habendis.</p>
                    <p>Prouideat eciam sacerdos, quod piscinas habeat iuxta altaria, decentes et mundas, ablucionibus cursum liberum exhibentes: quas non sine opertorio relinquat.</p>
                    <p>Illud eciam sacerdotes celebraturi missas omnino procurent, quod antequam sacerdotalia induant uestimenta, manus habeant bene lotas, et postea celebrando diuina, tria habeant manutergia, quorum unum pendeat ad dexterum cornu altaris, quo utantur sacerdotes in locione manuum, que debet fieri postquam sacerdos obtulit panem et uinum et eadem incensauit; reliquum uero pendeat ad sinistrum cornu altaris, quo non utantur nisi post sacramenti sumcionem: et tertius pendeat iuxta missale, ad tergendum os et nares, si opus fuerit sacerdoti.</p>
                </div>
                <div>
                    <head>Capitulum 18</head>
                    <p>De ablucione corporalium, linteaminum, et indumentorum sacerdotalium.</p>
                    <p>Sacerdos siue diaconus corporalia sepe abluat indutus superpellicio, in uase mundo, ad hoc specialiter deputato, et omnes abluciones, si fieri potest, in piscina reponantur, ubi altare prima, cetere autem in baptisterio.</p>
                    <p>Item, linteamina altaris et indumenta sacerdotalia, nonnisi a sacerdote uel diacone, uel aliqua honesta matrona uel uirgine, sine apposicione aliorum pannorum, conuenienter, quando opus fuerit, abluantur: ita ut munda et nitida conseruentur, quia nimis est absurdum sordes esse in uestibus sacris, que dedecorant eciam in prophanis.</p>
                    <p>Linteamina eciam sacra uetustate attrita, sacris inutilia, in loco mundissimo secrete comburantur, et puluis iuxta parietem ecclesie secreto, ita quod laici non uideant, recondantur, quia posset intuentes inducere in errorem.</p>
                </div>
                <div>
                    <head>Capitulum 19</head>
                    <p>De custodia chrismatis, olei et eucharistie.</p>
                    <p>Statuimus, ut per omnes ecclesias chrisma, oleum, et eucharistia sub fideli custodia clauibus adhibitis conseruentur: ita quod non possit ad illa impia manus extendi.</p>
                    <p>Si autem is ad quem spectat custodia, ea incaute reliquerit, tribus mensibus ab officio et beneficio suspendatur; et si per eius incuriam aliquid inde nefandum contigerit, grauius puniatur.</p>
                    <p>Caueant eciam sacerdotes, quod hostias non consecratas non reponant cum hostiis consecratis.</p>
                </div>
                <div>
                    <head>Capitulum 20</head>
                    <p>Quod supellectilia uel alia quecumque uasa non debeant teneri uel gubernari in ecclesia.</p>
                    <p>In concilio prohibetur, et nos precipimus inuiolabiliter obseruari, ne supellectilia sacerdotis propria seu alia in ecclesiis admittantur aut eciam teneantur, nisi propter hostiles incursus aut incendia repentina, ad eas oporteret haberi refugium, sic tamen ut necessitate cessante ad loca pristina reportentur.</p>
                </div>
                <div>
                    <head>Capitulum 21</head>
                    <p>Quod singuli capellani habeant librum pro baptisma et diuinis officiis.</p>
                    <p>Librum qui dicitur manuale, habeant singuli presbyteri parochiales, ubi continetur ordo baptismi, catechismi, extreme-unccionis, et libros alios in quibus possunt diurnum et nocturnum officium celebrare.</p>
                    <p>Suademus autem quod missale et breuiarium habeant secundum ritum Romane curie.</p>
                </div>
                <div>
                    <head>Capitulum 22</head>
                    <p>Quod diuino officio celebrato, claudantur ecclesie.</p>
                    <p>Precipimus sacerdotibus diocesis nostre, ut diuino officio celebrato, et populo regresso ad propria, ecclesias suas claudere debeant diligenter.</p>
                </div>
                <div>
                    <head>Capitulum 23</head>
                    <p>Quod nullus clericus sentenciam sanguinis proferat, dictet, exerceat, aut scribat, aut intersit, nec per chirurgiam adustionem uel incisionem faciat.</p>
                    <p>Nullus clericus sentenciam sanguinis dictet aut proferat, aut sanguinis uindictam exerceat, aut ubi exercetur intersit, nec quisquam clericus litteras dictet aut scribat pro uindicta sanguinis destinandas, nec ullam partem chirurgie exerceat, que adustionem uel incisionem inducit.</p>
                </div>
                <div>
                    <head>Capitulum 24</head>
                    <p>De quibus debeant sacerdotes instruere populum.</p>
                    <p>Item, precipimus quod sacerdotes moneant, quod parentes doceant pueros eorum fidem nostram, scilicet Credo in Deum. Pater noster. Aue Maria. debeant eciam instuere populum eorum et docere septem sacramenta ecclesie. uidelicet baptismum, confirmacionem, penitenciam, eucharistiam, matrimonium, extremam-unccionem, et ordinem.</p>
                </div>
                <div>
                    <head>Capitulum 25</head>
                    <p>De sacramento baptismi.</p>
                    <p>Item, doceant uiros et mulieres de suis parochiis, qualiter in necessitate, si non potest haberi copia sacerdotis, debeant baptizare, uidelicet sic, ut primo detur nomen infanti, et nominent eum nomine suo, mittant in aquam tribus uicibus dicendo, Ego te baptizo in nomine Patris et Filii et Spiritus-sancti. Amen. et non dicant plus, neque minus, et inquirant sacerdos diligenter ab illo uel ab illa, qui eum baptizauit, si seruauit predictam formam.</p>
                    <p>Et si sacerdos inuenerit formam seruatam, inungat puerum oleo sancto et chrismate, et faciat totum officium, sicut docent libri, et non mittat populus puerum in aquam.</p>
                    <p>Si uero forma predicta uerborum non sit seruata, baptizet puerum, et mittat ipsum in aquam, et faciat totum officium sicut est in libris.</p>
                    <p>Et si dubitetur numquid forma uerborum sit seruata uel non baptizet eum, et mittat ipsum in aquam, et dicat sic expresso nomine suo: Si non es baptizatus, ego te baptizo in nomine Patris et Filii et Spiritus sancti. Amen.</p>
                    <p>Et faciat totum illud officium, sicut dicunt libri.</p>
                    <p>Et est sciendum quod aqua baptismi debet esse aqua naturalis, et non refert si clara sit uel turbida, uel si sit frigida uel calida.</p>
                </div>
                <div>
                    <head>Capitulum 26</head>
                    <p>De sacramento confirmacionis.</p>
                    <p>Item, moneant sacerdotes frequenter populum ad confirmacionem puerorum, que debet fieri per episcopum loci, et quod pater et mater non debent tenere filium suum in confirmacione, et quod nullus debet bis confirmari, et quod ille qui portat puerum ad chrismandum, portet ligamen quo ligatur puer in fronte, et portet puer confirmatus ligamen in fronte per totum illum diem, et postea in sero dictum ligamentum comburatur in igne, et cinis ponatur sub terra.</p>
                    <p>Item, notificent et doceant populum, quod ita bene contrahitur paternitas et maternitas, compaternitas, et confraternitas in sacramento chrismatis sicut in sacramento baptismi.</p>
                </div>
                <div>
                    <head>Capitulum 27</head>
                    <p>De sacramento extreme-unccionis.</p>
                    <p>Item, inducant sacerdotes populum ad recipiendum extremam-unccionem, quando dubitauerint de morte alicuius, dicentes quod per uirtutem illius sacramenti peccata dimittuntur infirmis penitentibus, et aliquando redditur sanitas corporalis, aliquando eciam infirmus incitatur ad ueram confessionem, contricionem et eterni gaudii consideracionem.</p>
                    <p>Doceant quoque populum, quod istud sacramentum potest reiterari et compluries recipi, scilicet quotiens quis infirmatur ad mortem.</p>
                </div>
                <div>
                    <head>Capitulum 28</head>
                    <p>De sacramento penitentie.</p>
                    <p>Item, moneant sacerdotes frequenter populum, ut peccata sua confiteantur, non tantum semel in anno; sed pluries, immo totiens quotiens sciunt se peccasse mortaliter, et doceant confiteri, scilicet de uoluntate peccandi, de delectacione que habetur in cogitacione, de ipso actu peccati, de consuetudine et diuturnitate peccati, de dilacione faciendi confessionem, de eo quod receperit corpus Domini fortassis in peccato mortali, de prauo exemplo quo alios corruperit, et de circumstantiis peccatorum suorum, scilicet de loco et tempore quo factum est peccatum, de qualitatibus, et numero personarum in quibus et cum quibus, quorum auxilio, quorum consilio, et quorum ministerio uel consensu, factum est peccatum, et mandamus quod sacerdotes non compellant eos, ut nominatim exprimant personas, cum quibus peccauerunt; sed inquirant solummodo qualitatem causarum, scilicet peccati, et circumstancias peccatorum et hoc in generali.</p>
                </div>
                <div>
                    <head>Capitulum 29</head>
                    <p>Quod confessio sit integra, et quod precipiant quod fiat satisfaccio de alienis.</p>
                    <p>Item, moneant sacerdotes populum, ut faciant confessionem integram et uniuersalem de omnibus suis peccatis, et dicant quod aliter non ualet confessio ad salutem; et precipiant expresse confitentibus de restitucione usurarum, rapinarum, et furtorum, seu quorumlibet iniuste ablatorum, seu damnorum per eos illatorum, et specialiter de satisfaccione decimarum, et de ablacione fame, et notificent eis, quod quando aliquis infirmatur, absolui non potest, nisi sibi famam restituat, neminem absoluentes a quocumque mortali peccato, nisi promittant uel saltem proponant abstinere ab illo.</p>
                    <p>Inuitent tamen illum ad eleemosinam et ad ieiunia, et ad alia bona opera, si noluerint abstinere.</p>
                </div>
                <div>
                    <head>Capitulum 30</head>
                    <p>Quod pro alienis rebus ablatis non iniungantur misse uel ieiunia.</p>
                    <p>Item, caueant sacerdotes in penitentiis iniungendis, quod pro furto, rapina, usura et quacumque illicita occupacione, uel retencione rei aliene, et in omni damnificacione et infamacione proximi non iniungant missas cantandas, sed ieiunia uel eleemosinas faciendas; et quod fiat restitucio, si fieri potest, in speciali, uel saltem in generali.</p>
                </div>
                <div>
                    <head>Capitulum 31</head>
                    <p>Quod nullus audiat confessionem alterius parochiani.</p>
                    <p>Item, caueant sacerdotes, quod nullus audiat confessionem parochiani alterius sacerdotis, nec sibi det corpus Christi, nec ipsum ad sepulturam recipiat, sine nostra speciali licencia, uel sui proprii sacerdotis.</p>
                </div>
                <div>
                    <head>Capitulum 32</head>
                    <p>De forma absoluendi usurarios in confessione.</p>
                    <p>Item, uolumus et mandamus quod sacerdotes querant ab usurariis, cum confitentur, quantum habuerunt de usuris, et a quibus personis, et si parati sunt illud restituere ad presens si possunt, et promittant illas usuras non exigere, absoluant eos et recipiant pignora uel fideiiussores idoneos per fidelem notarium super restitucione usurarum secundum formam infra scriptam, quam omnes presbyteros habere uolumus ciuitatis et diocesis Reatine.</p>
                    <p>Et si in furtum usurarium mori contigerit, instrumentum super restitucione usurarum ab hominibus suis nomine eorum a quibus sunt usure extorte, recipiant presbyteri, antequam sepeliantur.</p>
                </div>
                <div>
                    <head>Capitulum 33</head>
                    <p>Forma caucionis usurariorum.</p>
                    <p>Forma caucionis usurariorum hec est uidelicet: Ego N. mea bona uoluntate, nullo me cogente, uel vim aliquam faciente, sana mente, puroque intellectu existens, pro salute anime mee in manibus presbyteri, mei, confessoris scilicet, ac patrini mei, donacione inter uiuos irreuocabiliter remitto ex nunc omnes usuras, quas recipere debeo a quocumque: absoluens et liberans uniuersos qui eas mihi prestare tenentur.</p>
                    <p>Et uolo, et mando, atque condemno illum seu illos, qui ad successionem bonorum meorum uenerint, siue ex testamento uel ab intestato, ut omnes usuras a me habitas et receptas restituant infra mensem, uel ad maiorem terminum, secundum quod domino episcopo uidebitur conuenire: quarum quantitatem extimo tot floren. auri, et ponatur certa quantitas et talis, de qua sit uerisimile, ita esse, et omnes alias usuras, quas quis in foro domino episcopi Reatini, uel delegati ab eo, uel in competenti curia seculari, nisi uel alii meo nomine probauerint se soluisse, satisfaciant de eis conquerentibus sine strepitu et figura iudicii, et sine appellacione, prout sentenciatum fuerit.</p>
                </div>
                <div>
                    <head>Capitulum 34</head>
                    <p>Casus in quibus sunt penitentes ad episcopum remittendi.</p>
                    <p>Item, uolumus et mandamus, quod sacerdotes remittant ad episcopum ad recipiendam penitenciam, illum uel illos qui grauia fecerunt peccata, sicut homicidium, truncacionem membrorum, sacrilegium de corpore Christi, siue chrismate, uel oleo sancto; falsum testimonium, incestum, inieccionem manuum in patrem uel in matrem, in clericos et alios religiosos; item, fracciones uotorum; item, detentores male ablatorum incertorum; item, hereticos, falsarios, schismaticos, incendiarios, illos uel illas quorum uel quarum pueri sine baptismate decesserunt, et illi uel ille quorum infantes ad latus eorum in eodem lecto oppressi et mortui sunt, et eos uel eas qui contra Deum et B. Uirginem et aliquem sanctorum in blasphemiam linguam relaxare presumserint, necnon et omnes qui essent per constituciones nostras excommunicacionis uinculo innodati, ut sunt illi uel ille, qui uel que deuastant uel deuastari procurant uentres; item, procurantes partum abortiuum; item, diuinatores, affacturatores, terminorum euulsores, falsi testes, seu periuri, item heredes seu executores testamentorum, qui in tres menses non exsequuntur uoluntates testatorum, maxime in relictis ad pias causas.</p>
                    <p>Item, qui defraudant in quocumque casu, seu detinent iura seu iurisdiccionem nostram.</p>
                    <p>Item, qui occupant possessiones et quecumque iura quarumcumque ecclesiarum.</p>
                    <p>item, qui procurant aliquam fraudem, propter quam episcopus defraudetur quarta, quam debet habere de omnibus relictis pro anima.</p>
                    <p>item, omnes conspiratores et coniuratores;</p>
                    <p>item, omnes statuarii, consiliarii et officiales quicumque, qui condent uel faciunt statuta, ordinamenta, seu reformamenta quecumque contra ecclesiasticam libertatem uel in preiudicium iurium et iurisdiccionum nostrarum ecclesie Reatine, et aliarum ecclesiarum ciuitatis et diocesis Reatine, necnon potestates, capitanei et alii rectores, quicumque iudices assessores, et notarii, et alii quicumque, qui in predictis dederint consilium, auxilium, uel fauorem, et aduocati et procuratores, qui statuta, ordinamenta, et reformamenta huiusmodi allegauerint, seu proposuerint in quacumque causa, et quicumque dictis statutis, ordinamentis, et reformamentis utetur, quocumque quesito colore.</p>
                    <p>item, omnes qui arengant seu consulunt publice uel priuate, quod aliquid fiat contra ecclesie libertatem, prout patet manu Matthei Barnabei notarii, et generaliter in omnibus aliis casibus, in quibus in constitucionibus nostris est lata sentencia excommunicacionis, tamen in articulo mortis possint absolui, dummodo sanitati restituti ad episcopum remittantur, preter usurarios, qui non absoluantur, nisi secundum formam infra scriptam.</p>
                </div>
                <div>
                    <head>Capitulum 35</head>
                    <p>De obseruancia ieiuniorum.</p>
                    <p>Item, uolumus et mandamus, quod sacerdotes precipiant omnibus qui possunt seruare ieiunium quadragesimale, quatuor temporum, et alia ieiunia ab ecclesia ordinata, quod ipsa ieiunia faciant et obseruent.</p>
                </div>
                <div>
                    <head>Capitulum 36</head>
                    <p>De sacramento corporis Christi.</p>
                    <p>Item, doceant sacerdotes populum, quod omnes debeant communicare semel in anno ad minus, scilicet in resurreccione Domini, et quod debeant se parare per uniuersalem et integram confessionem ad hoc ut digne communicent.</p>
                    <p>Si quis autem non communicat semel in anno, excludatur ab ecclesia; et si moriatur, careat ecclesiastica sepultura, nisi forte propter aliquam iustam causam sacerdos suus eidem inhibuerit ut recipiat corpus Christi.</p>
                </div>
                <div>
                    <head>Capitulum 37</head>
                    <p>De sacramento matrimonii.</p>
                    <p>Item, mandamus quod sacerdotes moneant populum et precipiant, ut nulla persona iungatur alii matrimonio, que sibi attineat in quarto gradu uel in quartum gradum.</p>
                    <p>Insuper est sciendum, quod in quinto gradu consanguinitatis et affinitatis et supra, possunt matrimonia licite fieri, et eciam si unus contrahentium sit in quarto gradu et alius in quinto, et si in computacione graduum aliqua emerserit dubitacio, in hoc diffinicio episcopi requiratur, nec sacerdos quisquam audeat in casu dubio consentire quod matrimonium perficiatur, episcopo inconsulto; sed ad ipsum referat quando emerserint in matrimoniis alique questiones.</p>
                    <p>Preterea sacerdotes inuestigent, utrum in matrimoniis contrahendis aliquod impedimentum consanguinitatis uel affinitatis obsistat, et si obiectum fuerit aliquod impedimentum, uel contra matrimonium appareat aliqua probabilis coniectura, matrimonium interdicatur expresse, donec fuerit per episcopum declaratum. nos enim in omnes, qui scienter matrimonium contrahunt in quarto gradu consanguinitatis seu affinitatis, uel in quartum gradum; et in omnes qui scienter ad hoc dederint consilium, auxilium et fauorem, in his scriptis excommunicacionis sentenciam promulgamus.</p>
                    <p>Item, doceant populum quod tempore feriarum, scilicet ab aduentu usque ad octauam epiphanie, et a septuagesima usque ad octauas pasche, et tribus septimanis ante festum S. Iohannis-Baptiste traduccio uxorum, nupciarum solemnitas, et carnalis copula prohibetur.</p>
                </div>
                <div>
                    <head>Capitulum 38</head>
                    <p>De ordine.</p>
                    <p>Sciendum est quod ordines ecclesiastici non possunt conferri, nisi per episcopum, et qui ordines percipiunt, debent ante omnia ipsorum confiteri peccata.</p>
                    <p>Item, mandamus quod nullus ordinandus soluat aliquid pro prima scriptura.</p>
                </div>
                <div>
                    <head>Capitulum 39</head>
                    <p>Quod nullum pactum fiat pro sacramentis ecclesiasticis.</p>
                    <p>Inhibemus ne aliquis pro penitencia, extrema-unccione, uel aliis sacramentis ministrandis, uel pro missis cantandis aliquod pactum faciat uel pretium petat, si tamen aliquid gratis et sine pacto sacerdotibus conferatur, possunt recipere confidenter.</p>
                </div>
                <div>
                    <head>Capitulum 40</head>
                    <p>Quod clerici non lanient facies suas.</p>
                    <p>Item, mandamus quod clerici in suorum obitu defunctorum, facies et capillos non lenient, nec inordinate incedant, aut incompositi tamquam laici.</p>
                </div>
                <div>
                    <head>Capitulum 41</head>
                    <p>Quod in missa habeantur crux et lumen candele ceree.</p>
                    <p>Item, precipimus quod omnes presbyteri ciuitatis et diocesis Reatine crucem ad memoriam passionis Christi, et lumen candele dum celebrant semper habeant in altari: contra facientes pena debita puniemus.</p>
                </div>
                <div>
                    <head>Capitulum 42</head>
                    <p>Quod questuarii et alii ignoti presbyteri non recipiantur.</p>
                    <p>Item, nullus recipiat aliquem questuarium et ignotum, seu aliquem extraneum ad predicandum uel missam celebrandum in ecclesia uel parochia, nisi prius per uerum nuncium uel litteras fuerit intimatum, ne forte sub pietatis et equitatis nomine iniquitas committatur, et impietas pallietur; et nullus sacerdos auctoritate laici audeat celebrare, uel sacramenta ecclesiastica ministrare, nisi nobis primo fuerit presentatus, et licenciam a nobis habuerit ministrandi.</p>
                </div>
                <div>
                    <head>Capitulum 43</head>
                    <p>Quod in qualibet ecclesia reseruetur tantum in communi.</p>
                    <p>Item, districte mandamus, quod in qualibet ecclesia collegiata tantum omni anno de communibus prouentibus reseruetur, quod sufficere possit pro expensis necessariis faciendis, et pro omnibus et singulis oneribus ipsis ecclesiis incumbentibus quoquo modo, et quod decime dictarum ecclesiarum in dictis ecclesiis integre reducantur, et quod superuenerit de ipsis decimis et aliis obuenientibus in communi intra residentes in ipsis ecclesiis diuidatur, non obstantibus aliis constitucionibus: et hoc locum non habeat in canonicis et prebendariis ecclesie Reatine in ea residenciam facientibus.</p>
                    <p>Item, precipimus et mandamus sub pena excommunicacionis et alia nostro arbitrio infligenda, quod quicumque clericus, cuiuscumque status uel ordinis, recipit in ecclesia uel ad domum candelas pro mortuis, quod ipsas incontinenti accendat, et sic accensas teneat quousque officium sit completum.</p>
                </div>
                <div>
                    <head>Capitulum 44</head>
                    <p>Quod presbyteri habeant et publicent has constituciones.</p>
                    <p>Ut autem memorie commendent que superius scripta sunt, districte precipimus, ut omnes abbates, prepositi, archipresbyteri, capellani et presbyteri, qui curam habent animarum, has constituciones habeant usque ad mensem, et ad minus semel in mense, uidelicet prima dominica cuiuslibet mensis, de predictis uerbum faciant ad populum, maxime de baptismo, de confirmacione, de unccione extrema, de confessione, de sacramento Domini nostri IESU-CHRISTI, de usuris, de decimis, de matrimonio, de recipiendo corpore Christi. quod si non fecerint, a nobis tamquam rebelles et contumaces grauiter punientur.</p>
                </div>
                <div>
                    <head>Capitulum 45</head>
                    <p>Constitucio de tonsura et habitu clericorum.</p>
                    <p>Item, insuper mandamus, quod nullus sacerdos portet collaria in uestibus suis, preterquam in tabartis. et qui dicta collaria in uestibus suis habent, infra ipsum terminum de dictis uestibus studeant amouere; alioquin grauiter punientur.</p>
                    <p>Item, monemus pro primo, secundo et tercio peremtorie, generaliter omnes clericos ciuitatis et diocesis Reatine, quod portent tonsuram et habitum clericalem, si cupiunt defendi pro clericis, et gaudere priuilegio clericali: alioquin ipsos non intendimus pro clericis defensare.</p>
                </div>
                <div>
                    <head>Capitulum 46</head>
                    <p>Quod nullus in ecclesia uel oratorio offendatur.</p>
                    <p>Ecclesiarum nostrarum immunitatem uolentes modo debito conseruare, sicut decet, sub anathematis uinculo prohibemus, ne quis deceptus in aliqua ecclesia uel oratorio ciuitatis et diocesis Reatine, aliquod maleficium committat, seu aliquem percuciat ligno, ferro, uel lapide in eadem.</p>
                    <p>In contra facientes in his scriptis excommunicacionis sentenciam promulgamus.</p>
                </div>
                <div>
                    <head>Capitulum 47</head>
                    <p>Quod non prestetur impedimentum in execucionibus testamentorum.</p>
                    <p>Item, excommunicamus in his scriptis omnes illos uel illas, qui uel que indebite prestarent aliquod impedimentum in execucionibus testamentorum, in his que ad pias causas pertinere noscuntur.</p>
                </div>
                <div>
                    <head>Capitulum 48</head>
                    <p>Contra illos qui impediunt quod cause ecclesie non tractentur in foro nostro.</p>
                    <p>Item, excommunicamus omnes illos qui quoquo modo impedierint uel procurauerint directe uel indirecte, ne cause que ad forum ecclesiasticum de iure uel de consuetudine pertinere noscuntur, in foro nostre curie uentilentur.</p>
                </div>
                <div>
                    <head>Capitulum 49</head>
                    <p>Contra illos qui impediunt relicta pro fabrica ecclesie Reatine et aliarum ecclesiarum, uel pro incertis, uel impediunt nobis debitam canonicam porcionem.</p>
                    <p>Item, excommunicamus omnes illos et illas, qui uel que retrahent aliquam uel aliquos, qui uellent inter uiuos uel ultima uoluntate dare uel relinquere pro fabrica ecclesie Reatine, uel aliarum ecclesiarum ciuitatis et diocesis Reatine, seu quocumque colore quesito impedimentum prestiterint in predictis, per se uel per alium, directe uel indirecte, publice uel occulte, et nihilominus si tales religiosi existant, uel presbyteri seculares, quibus aliquam graciam seu commissionem fecissemus de casibus nostris, ipsam potestatem et graciam ex nunc reuocamus, cassamus et annullamus.</p>
                    <p>Et si postmodum aliquo tempore de nouo religiosi uel presbyteri supradicti huiusmodi graciam a nobis subreptitie impetrarent, ex nunc decernimus ipsam tamquam subreptitie impetratam, uiribus omnino carere, nisi prius de damno huiusmodi satisfaciant ecclesie Reatine; et predicta extendi uolumus ad fratres scientes excessus huiusmodi, et non reuelantes prelato ipsorum.</p>
                    <p>Et si dictus prelatus postquam predicta ad eius noticiam peruenerint, dictum fratrem, omnino fraudulenta mora cessante, non punierit tamquam pro graui culpa, ex nunc prout ex tunc, reuocamus et annullamus quascumque gracias tam in confessionibus audiendis, in casibus nostris, quam indulgentiis concedendis per nos concessis quibuscumque fratribus eiusdem ordinis, qui sunt in conuentu in quo moram trahunt fratres huiusmodi delinquentes.</p>
                    <p>Idem facimus de illis qui procurant, quod relicta pro male ablatis incertis conuertantur in aliquos certos usus.</p>
                    <p>Idem de illis qui aliquam fraudem committunt, ut fraudetur canonica porcio de his que ad pias causas uel pro anima relinquuntur.</p>
                </div>
                <div>
                    <head>Capitulum 50</head>
                    <p>Quod omnes possessiones ecclesie scribantur in missali uel breuiario.</p>
                    <p>Item, precipimus quod in qualibet ecclesia in fine missalis uel breuiarii omnes possessiones ecclesie fideliter scribantur, et inuentarium de omnibus istis prenotatum fiat, usque ad unum mensem, sub pena excommunicacionis, et alia pena nostro arbitrio ferenda.</p>
                </div>
                <div>
                    <head>Capitulum 51</head>
                    <p>Quod bona mobilia uel immobilia ecclesiarum non alienentur.</p>
                    <p>Item, excommunicamus omnes illos qui in posterum uendent, uel ement, uel sub pignore ponent uel recipient, seu quocumque alio modo alienabunt aliquam rem immobilem uel eciam mobilem, puta crucem, seu calicem, libros, paramenta ab aliqua ecclesia uel monasterio, sine nostra licencia speciali; et ex tunc euacuamus et cassamus omnem contractum, quem fieri contigerit super hoc.</p>
                </div>
                <div>
                    <head>Capitulum 52</head>
                    <p>Quod possessiones ecclesiastice non locentur consanguineis clericorum, nec eciam aliis ad terciam generacionem, uel ultra decem annos sine nostra licencia.</p>
                    <p>Ad audienciam nostram peruenit, quod animarum inimica cupiditas sic aliquorum ex clero nostro animos miserabiliter obcocauit, quod nonnulli ex eis affecti ad proprium sanguinem, aliquo uero corrupti precio, domos, casalicia, terras, uineas, hortos, possessiones, reditus, iura, iuridicciones, et alia bona ecclesiarum quibus presunt, seu in quibus beneficia obtinent, nonnullis clericis seu laicis, aliquibus consanguineis eorum ad uitam, quibusdam uero, non ad modicum tempus licet ad firmam, uel sub censu annuo locare presumunt, in ecclesiarum ipsarum non modicam lesionem.</p>
                </div>
                <div>
                    <head>Explicit</head>
                    <p>Cum itaque huiusmodi bona locata interdum diuturnitas temporis obliuioni demandet, interdum, ne illorum, qui locacionem, recipiunt, continuata possessio alias subripiat, immo crescente obliuione possideat quasi sua, huiusmodi bona talis locacionis pretextu ecclesiis ipsis depereunt et transferuntur in extraneos possessores. quare cum nostra intersit nostrarum ciuitatis et diocesis lesis ecclesiis subuenire, ordinaria auctoritate statuimus uniuersis et singulis prelatis, capitulis, collegiis, conuentibus, rectoribus, canonicis, clericis, iconomis et procuratoribus quarumcumque ecclesiarum et locorum ecclesiasticorum nostrarum ciuitatis et diocesis, tenore presentium districtius inhibentes, ne ipsi communiter uel diuisim, alicui seu aliquibus eorum, uel alicuius ipsorum consanguineo uel consanguineis, ex masculina uel feminina linea descendentibus, usque ad quintum gradum, aliquid ex predictis bonis ecclesiasticis ultra triennale tempus, nec eciam aliis personis in terciam uel ad quartam generacionem, seu ultra decennium de cetero quomodolibet, sine nostra licencia et consensu locare, seu in emphiteosim dare presumat. quod si secus actum fuerit, nos locaciones huiusmodi, et quicquid sequitur ex eis, ex nunc prout ex tunc, uiribus uacuamus, bonaque locata seu in emphiteosim data ad ius et proprietatem ecclesie, ac ecclesiarum, cuius uel quarum fuerint, penitus reuocamus.</p>
                    <p>Et nihilominus in locatores ipsos pro contemtu et transgressione constitucionis et inhibicionis nostrarum huiusmodi, et in ipsos predictas locaciones recipientes in his scriptis excommunicacionis sentenciam promulgamus, contra eos eciam grauius processuri, si opus fuerit, et proteruia exegerit eorumdem, eamdem excommunicacionis sentenciam ferimus in omnes tam dantes, quam recipientes scienter aliquam rem in emphiteosim seu [3] damnosum ecclesiis quibuscumque.</p>
                    <p>Lecte et promulgate fuerunt dicte constituciones et sententie per ipsum dominum episcopum, Reate, in palacio papali, in generali synodo, presenti capitulo Reatino, hodie die VI. aprilis, decima tercia indiccione, coram his testibus, scilicet dominis Thoma archipresbytero ecclesie S. Iohannis de Statua, Angelo archipresbytero ecclesie S. Elpidii Reatine diocesis, magistro Tenibrale de Reate canonico Reatino, domino Thomasio Capuano, et domino Iacobo Pe [4] Prebendariis ecclesie Reatine et aliis pluribus, et eciam magna multitudine alia prelatorum, canonicorum et clericorum ciuitatis et diocesis Reatine anno Domini MCCCXV. ecclesia Romana pastore uacante.</p>
                </div>
                <div>
                    <head>Footnotes</head>
                    <p>[1] Ed &quot;totalitet&quot;</p>
                    <p>[2] Editor notes 2 pages missing from MS, which explains sudden iump in heading numbers.</p>
                    <p>[3] Gap marked with &quot;. . . .&quot;.</p>
                    <p>[4] Gap of 1-2 words not marked with dots.</p>
                </div>
            </div>
        </body>
    </text>
</root>
