<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Mende</title>
                <recordID>0032</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1292</origDate>
                <dateNotes/>
                <origPlace>Mende</origPlace>
                <diocese>Mende</diocese>
                <province>Bourges</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Liber Synodalis</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 32</p>
                <p>Year: 1292</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: first redaction in 1292-1293, with additions and corrections in 1294-1295 (see Avril, Bourges, 210)</p>
                <p>Place: Mende</p>
                <p>Diocese: Mende</p>
                <p>Province: Bourges</p>
                <p>CountryModern: France</p>
                <p>Latitude: 44.51944</p>
                <p>Longitude: 3.50139</p>
                <p>PlaceNotes: None</p>
                <p>Classification: Liber Synodalis</p>
                <p>IssuingAuthority: William Durand</p>
                <p>IssuingAuthorityAlt: Guglielmus Durantis</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Instructiones (first part of the text)</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Avril, Bourges, 209-311</p>
                <p>EditionOther: Instructions et constitutions de Guillaume Durand le Spéculateur publiées d’après le manuscrit de Cessenon. Eds. Jos. Berthelé and M. Valmary. Montpellier: Delord-Boehm et Martial, 1900. [=Mémoires de l’Académie des sciences et lettres de Montpellier, ser. 2, 3 (1905): 1-148.])</p>
                <p>SourceNotes: None</p>
                <p>TranscriptionNotes: None</p>
                <p>BaseText: Hard Copy Scan</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Ad honorem sancte et indiuidue Trinitatis, Patris et Filii et Spiritus Sancti, et gloriose Uirginis Marie atque Beati Priuati martyris et omnium sanctorum, nos Guillelmus, sola Dei patiencia episcopus Mimatensis, cupientes subiectos nostros in his que ad salutem animarum pertinere noscuntur feliciter gubernari, infrascriptas instrucciones et constituciones in presenciam nostram ducimus promulgandas.</p>
                    <p>Primo igitur instrucciones, secundo uero constituciones ponentur, sicque binario numero presentis libelli leccio peragetur.</p>
                    <p>Ia pars.</p>
                    <p>Incipiunt instrucciones ad clerum et sacerdotes.</p>
                </div>
                <div>
                    <head>Capitulum 1</head>
                    <p>Fratres carissimi et sacerdotes Domini, cooperatores nostri officii estis.</p>
                    <p>Nos quidem licet indigni locum Aaron tenemus, uos Heleazari et Itamar.</p>
                    <p>Nos uice duodecim apostolorum fungimur, uos ad formam LXXII discipulorum estis.</p>
                    <p>Nos pastores uestri sumus, uos commisse uobis plebis.</p>
                    <p>Nos summo pastori domino nostro Iesu Christo racionem de uobis reddituri sumus, uos uero de plebibus uobis commissis.</p>
                </div>
                <div>
                    <head>Capitulum 2</head>
                    <p>Uestram itaque fraternitatem hortamur in Domino sedulo monemus atque obsecramus obnixe ut que in his scriptis uobis pro nostra uestraque salute suggerimus, fideliter et memorie commendare atque adimplere summo opere studeatis.</p>
                </div>
                <div>
                    <head>Capitulum 3</head>
                    <p>Ad officii igitur uobis commissi onus rite atque legitime peragendum, duo quippe principaliter unicuique uestrum necessaria esse noscantur: primum est uita et conuersacio irreprehensibilis; secundum est sciencia commendabilis.</p>
                    <p>Illa precipue in quatuor consistit: primo in septem sacramentorum ecclesiasticorum administracione, de quibus infra seriatim dicetur; secundo in sacrorum cauta custodia et contractacione; tercio in diuinorum officiorum celebracione; quarto in animarum atque ecclesiarum regimine et disposicione; et ibi agetur de sepulturis, de decimis, de ecclesiastica censura, de iudeis.</p>
                </div>
                <div>
                    <head>Capitulum A0</head>
                    <p>De uita et honestate clericorum.</p>
                </div>
                <div>
                    <head>Capitulum A1</head>
                    <p>Primo itaque uita et conuersacio, irreprehensibilis sit quoad nos et quoad alios per quam necessaria est, quoniam nobis necessaria est uita nostra, sed aliis fama nostra.</p>
                    <p>Unde Dominus inquit: Luceat lux uestra coram hominibus, ut uideant opera uestra bona et glorificent patrem uestrum qui in celis est.</p>
                    <p>Alioquin secundum prophetam: Si sacerdos, qui est unctus, peccauerit, faciet delinquere populum.</p>
                    <p>Et iterum: Incantatore a serpente percusso, quis medebitur eius?</p>
                    <p>Rursus, si sacerdos peccauerit, quis orabit pro eo?</p>
                    <p>Sacerdotes quidem bene docendo et male agendo Deum instruunt qualiter eos debeat condemnare et tot mortibus digni sunt quot perdicionis exempla ad subditos transmittunt.</p>
                    <p>Qua enim libertate possunt alios corripere, dum tacite respondent sibi se eadem que corrigunt commisisse.</p>
                    <p>Quoniam esse non potest hortator uiduitatis qui coniugia frequentauerit.</p>
                    <p>In euangelio quoque probatur eum qui trabem gestat in oculo suo, non posse festucam educere de oculo fratris sui.</p>
                    <p>Item Dauid: Peccatori autem dixit Deus: quare tu enarras iusticias meas et assumis testamentum meum per os tuum.</p>
                    <p>Et secundum Gregorium: Cuius uita despicitur, restat ut eius predicacio condemnatur.</p>
                    <p>Hinc eciam est quod Isaias a Domino ad predicandum mittendus, prius ab iniquitate mundatur et eos eius calculo tangitur qui forcipe tollitur de altari.</p>
                    <p>Prius igitur debent sacerdotes errata sua corrigere et postmodum ad aliena diluenda festinare.</p>
                    <p>Nam et gallus prius seipsum alarum uerbere corripit, deinde ad horas precinendas accedit.</p>
                    <p>Sacerdotes etenim plerumque exemplo sue passionis accendunt quos sermone doctrine diutius confirmare non possunt.</p>
                    <p>Et uita disciplinis non erudita exempla religionis de se prestare nescit que se in seipsa experimento non didiscit.</p>
                </div>
                <div>
                    <head>Capitulum A2</head>
                    <p>Ut igitur et conuersacio uestra irreprehensibilis appareat et ceteris luceat per exemplum, expedit ut sit iuxta ecclesiam cella uestra.</p>
                    <p>Nullus uestrum arma uel gladios ad feriendum ferat, nisi forte tempore guerre uel ex probabili causa timoris.</p>
                    <p>Nullus comam nutriat neque barbam, et unusquisque coronam et tonsuram habeat congruentes, quas et coniugati, non bigami, priuilegio clericali gaudere uolentes, publice portent.</p>
                    <p>Nullus canum uel auium inseruiat iocis.</p>
                </div>
                <div>
                    <head>Capitulum A3</head>
                    <p>Nullus ebrietatibus, crapulis, litibus, scurrilitatibus, percussionibus et blasphemiis uacet.</p>
                    <p>Nullus spectaculis aliquibus, que aut in nuptiis aut in cenis exhibentur, intersit.</p>
                    <p>Sed pompas seculi et conuiuia publica fugiat, priuata uero non tantum pudica se et sobria colat.</p>
                    <p>Unusquisque uestrum dolos et coniuraciones caueat, odium, emulaciones, obtrectaciones atque inuidiam effugiat; non uagis oculis, non effrena lingua aut petulanti fluidoque gestu incedat, sed pudorem ac uerecundiam mentis simplici habitu incessuque ostendat.</p>
                    <p>Obcenitatem eciam membrorum et uerborum sicut et operum penitus execretur.</p>
                    <p>Senioribus debitam prebeat obedienciam neque ullo iactantie studio seipsum attollat.</p>
                </div>
                <div>
                    <head>Capitulum A4</head>
                    <p>Bonis moribus studeat, et ab omnibus illicitis cor et linguam et corpus Deo auctore conseruet; omnis enim iactancia atque immoderacio a bonis est moribus aliena.</p>
                    <p>Nullus in tabernam intret, nisi forte necessitatis causa in itinere constitutus.</p>
                    <p>Curam pauperum peregrinorum et aliarum miserabilium personarum habete, prebentes eis refeccionem.</p>
                    <p>Uiduas, orphanos et pupillos defendite, et tam in his quam in aliis huiusmodi, totius boni exemplum in uobis prebete.</p>
                    <p>Officia seu commercia secularia maxime inhonesta, mimos quoque, ioculatores et histriones ac prauorum et infamium consorcia fugite.</p>
                    <p>Nullus baratas aut lucra inhonesta aut cuiuslibet generis fenus exerceat, aut XI pro XII in ludo mutuare, aut bladum uetus et corruptum pro nouo et sincero mutuare seu comodare presumat.</p>
                </div>
                <div>
                    <head>Capitulum A5</head>
                    <p>Ad aleas et taxillos, uel eciam cum laicis ad luctas ludere nolite, uel ludis huiusmodi interesse.</p>
                    <p>Officiis ecclesiasticis et aliis bonis studiis cum diligencia uacate.</p>
                    <p>Caupitriis breuibus aut aliis inhonestis uel laicalibus diuersorumque colorum aurifrigiatis uestibus aut pannis rubeis seu uiridibus uel uirgatis manicis quoque consuticiis ac sotularibus rostratis uel cordellatis aut incisis chirotecis depictis, frenis, cellis pectoralibus ac calcaribus deauratis uti nolite, sed sacerdotes desuper ueste clausa atque talari et aliis ornamentis decentibus et honestis utantur.</p>
                </div>
                <div>
                    <head>Capitulum A6</head>
                    <p>Continenter et caste uiuere studete et nullus clericus feminas secum teneat, de quibus aliqua sinistra suspicio esse possit.</p>
                    <p>Sed nec eciam matres, sorores, amitas uel alias suas consanguineas iuuenes secum in domibus ecclesiarum tenere presumant, sed eis forte indigentibus alibi, si uoluerit necessaria subministret.</p>
                </div>
                <div>
                    <head>Capitulum A7</head>
                    <p>Clerici quoque membrorum truncaciones per se non faciant aut iudicent in ferendam sentenciam sanguinis dictando uel proferendo aut scribendo sed nec ubi talia exercentur, dum fiunt, interesse presumant.</p>
                    <p>Nullus in sacro ordine constitutus et precipue sacerdotes et religiosi cirurgie artem exerceat que ad ustionem uel incisionem inducat.</p>
                    <p>Nullus tabellionatus officio fungatur in curia seculari aut procuraciones seu bailliuas uillarum aut iudicaturas secularium principum tenere presumat, sed nec procuraciones quorumlibet laicorum recipiat nec tutor nec curator uel aduocatus in curia seculari, nisi pro seipso et ecclesia sua, pro consanguineis, pro pupillis et orphanis et aliis miserabilibus personis, esse presumat.</p>
                    <p>Nullus eciam priuilegio clericali gaudere uolens siruentarie seu bannerie officio uti presumat.</p>
                    <p>Nullus sine racionabili causa mercata seu nundinas frequentet et tunc in habitu honesto incedat.</p>
                </div>
                <div>
                    <head>Capitulum A8</head>
                    <p>Nullus clericus ob amorem uel graciam parentum uel amicorum suorum possessiones alterius uel fructus earum uiolenter inuadat, uel ob eamdem causam alios uerberet uel uulneret, alioquin sic ablatis restitutis iuxta delicti qualitatem penam grauiorem merito poterit formidare.</p>
                    <p>Nullus clericus dono, gracia, precio, amore uel odio uel timore sibi cedi faciat a laicis acciones ut aduersarios fatigandi causa ad ecclesiasticum forum trahat.</p>
                    <p>Omnis presbiter in principio sui presbiteratus uestes sacerdotales sibi fieri faciat, cum quibus obitus sui tempore ualeat sepeliri.</p>
                    <p>Nullus in sacris ordinibus constitutus ruptariis uel balistariis aut huiusmodi uiris sanguinum preesse presumat, aut purgacioni aque feruentis seu frigide aut ferri candentis ritum cuiuslibet benediccionis aut consecracionis impendat.</p>
                    <p>Ultimo scitote sacerdotis esse officium omnibus prodesse, nulli autem nocere uelle.</p>
                    <p>De his eciam alia inter Constituciones querantur.</p>
                </div>
                <div>
                    <head>Capitulum B0</head>
                    <p>De sciencia sacerdotum.</p>
                </div>
                <div>
                    <head>Capitulum B1</head>
                    <p>Secundo quoque sciencia uos conuenit esse ornatos, ne illam audire mereamini propheticam sentenciam que dicitur: Tu sentenciam repulisti et ego te repellam ne sacerdocio fungaris mihi.</p>
                    <p>Uilissimus etenim computandus est nisi precellat sciencia qui prestancior est honore, et secundum prophetam: Labia sacerdotis custodiant scienciam et legem exquirunt scilicet subditi de ore eius.</p>
                    <p>Ignorancia siquidem scripturarum ignorancia est Christi, unde ignorans ignorabitur.</p>
                    <p>Caueat ergo spiritualis iudex, id est sacerdos, ut sicut non commisit crimen nequitie ita non careat munere sciende, prout infra dicetur ubi de penitencia agetur.</p>
                    <p>Alioquin secundum euangelicam ueritatem, si cecus secum conatur ducere cecum, in foueam ductor primus cadit inde secutor.</p>
                    <p>Uobis etenim datum est nosse misterium uerbi Dei ceteris autem in parabolam.</p>
                    <p>Nec tunc debetis dicere cum ex officio alios habetis docere, immo omipotenti de fide tenemini reddere racionem.</p>
                </div>
                <div>
                    <head>Capitulum B2</head>
                    <p>Cum enim uos sitis lux mundi, si lumen quod in uobis tenebre fiant, tenebre quante erunt!</p>
                    <p>Iterum cum sitis sal, id est sapiencia mundi seu terre, si sal euanuerit, in quo salietur?</p>
                    <p>Si quidem sal infatuatum, ad nichilum ualet ultra nisi ut mittatur foras et proiiciatur et ab hominibus conculcetur.</p>
                    <p>Debetis itaque ferre longior siue racionale in corde quod legalis pontifex ferebat in pectore, in quo scriptum erat manifestacio et ueritas.</p>
                    <p>In pectore etenim sacerdotis manifesta esse debet cognicio ueritatis.</p>
                </div>
                <div>
                    <head>Capitulum B3</head>
                    <p>Quadruplici autem sciencia uos conuenit exornari: primo illa que in sacramentorum ecclesiasticorum administracione consistit, que sunt septem, uidelicet baptismus, confirmacio, penitencia, [1] ibi eciam de aliene rei restitucione agetur, eucharistia, extrema unccio, ordo et matrimonium, de quorum singulis aliqua seriatim sub compendio perstringemus.</p>
                </div>
                <div>
                    <head>Capitulum C0</head>
                    <p>De baptismo.</p>
                </div>
                <div>
                    <head>Capitulum C1</head>
                    <p>Baptismus est primum ecclesiasticum sacramentum, qui est ianua et fundamentum omnium sacramentorum, quo non recepto nullum aliud sacramentum ualet recipi ad salutem.</p>
                    <p>Per illum enim est ingressus ad Christum et ad alia sacramenta.</p>
                    <p>At ubi Christus non est fundamentum, nullum boni operis superest edificium.</p>
                    <p>Et ubi sana fides non est, iudicia esse non potest, quoniam iustus est fide uiuit.</p>
                </div>
                <div>
                    <head>Capitulum C2</head>
                    <p>Pro baptizandis itaque infantibus uel pro erismate premium aut precium recipere nolite.</p>
                    <p>Ne propter uestri negligenciam infans aliquis sine baptismo decedat cauete.</p>
                    <p>Unaqueque basilica fontes lapideos, si potest, habeat, alioquin ad hoc uas habeatur ligneum speciale.</p>
                    <p>Patrinos ut filiolos suos spirituales symbolum et oracionem dominicam doceant uel doceri faciant bonisque moribus informent, admonete.</p>
                </div>
                <div>
                    <head>Capitulum C3</head>
                    <p>Plebibus quoque uestris crebro insinuate et si infantuli nati, propter mortis periculum imminentis, presbitero nequeant ad baptizandum presentari, a masculis astantibus uel, illis deficientibus, a feminis presentibus baptizentur et eciam a patre uel matre, si omnes alii desint, aliter non.</p>
                    <p>Nec in hoc pater uel mater delinquunt, immo potius merentur.</p>
                    <p>Si uero pater maliciose proprium uel eciam uxoris sue ex alio uiro filium uel e conuerso baptizauerit aut in catechismo seu in confirmacione tenuerit, grauiter peccat.</p>
                    <p>Secus si casu uel ignorancia hoc contingit, de quo infra dicetur ubi de matrimonio agetur.</p>
                </div>
                <div>
                    <head>Capitulum C4</head>
                    <p>Baptismus eciam in mortis articulo ab heretico uel schismatico secundum Ecclesie formam collatus ualet.</p>
                    <p>Frequenter plebibus uestris baptizandi formam et ut eam diligenter cum necessitatis articulus ingruerit, obseruent, insinuate, scilicet ut baptizans infantem, imposito prius sibi nomine, producto crucis signo super aquam ter in modum crucis, immergat illum in aqua calida uel frigida, dicens sic: P. uel G., ego baptizo te in nomine Patris et Filii et Spiritus Sancti.</p>
                    <p>Amen.</p>
                    <p>Et si nescit litteras, hec uulgariter dicat.</p>
                    <p>Uerumtamen licet eum tantum semel immerserit et licet nomen infanti impositum non fuerit, licet eciam ego non dixerit, nichilominus baptizatus est, dumtamen premissa uerba in immergendo dicantur.</p>
                    <p>Erit eciam baptizatus quoad Deum, si dexerit: Baptizo te in nomine Christi.</p>
                    <p>Hec tamen laicis innotescenda non sunt, ne facile a forma per Ecclesiam statuta recedant.</p>
                </div>
                <div>
                    <head>Capitulum C5</head>
                    <p>Ubi uero tanta aque uel temporis copia uel uas ad hoc aptum haberi non potest ut totaliter in aqua mergi possit, cum scutella uel alio uase aliqua aque quantitas super caput et corpus infantis, dicendo premissa uerba, infundatur.</p>
                    <p>Porro ubi in articulo necessitatis infans a laico baptizatur, si superuixerit, quam citius fieri poterit presbitero presentetur, qui, si diligenti inquisicione premissa formam premissam non esse seruatam inuenerit, illum iuxta formam Ecclesie baptizet.</p>
                </div>
                <div>
                    <head>Capitulum C6</head>
                    <p>Si uero dubium sit, quia forte baptizans quibus uerbis baptizando usus est ad plenum non recordatur, uel si forte qui presentes fuerunt ab inuicem discordant, tunc illum baptizet his uerbis: Si baptizatus es, non te rebaptizo, sed si baptizatus non es, ego te baptizo in nomine Patris et Filii et Spiritus Sancti.</p>
                    <p>Idemque seruandum erit ubicumque utrum aliquis baptizatus fuerit dubitatur, quo casu unius testimonio potest credi.</p>
                    <p>Si uero sacerdoti constiterit infantem fuisse a laico iuxta formam Ecclesie baptizatus, non rebaptizet nec catechiset eum, sed solum inungat eum in pectore et inter scapulas oleo benedicto et in uertice chrismate, sine interrogacione illa: Abrenuncias etc., et det illi candelam et imponat chrismale illi dicendo: Ego te linio, quamuis non multum sit necessaria unccio ipsa.</p>
                    <p>Inungat eciam eum cum chrismate in uertice, dicendo oraciones que in tali unccione post baptismum dici solent.</p>
                </div>
                <div>
                    <head>Capitulum C8</head>
                    <p>Ad hec, si baptizatus a laico, priusquam presbitero presentetur, obierit et dubium sit an debita forma in baptismo seruata fuerit nec certum esse possit, nichilominus infans debet in cimiterio sepeliri.</p>
                    <p>Idemque fiat de expositis infantibus qui mortui inueniuntur, de quorum baptismate nulla potest certitudo haberi.</p>
                    <p>Sed si, uel per scripturam uel per alia signa, constare possit in talibus formam debitam seruatam non fuisse, uel illum sine baptismo obiisse, non debet in cimeterio sepeliri.</p>
                </div>
                <div>
                    <head>Capitulum C9</head>
                    <p>Ceterum si sacerdos, propter instantis mortis periculum, non potest secure facere catechismum, statim illo pretermisso baptizet infantem et oleo et chrismate inungat et alia, que post baptismum fiunt, faciat.</p>
                    <p>Sed et si sacerdos, errore uel negligencia, oleo loco chrismatis inungat, nichil itiretur, sed unccio tantum cum chrismate, errore uel negligencia pretermissa, caute suppleatur.</p>
                    <p>Si uero e conuerso chrismate loco olei inungit, tunc nichil iteretur nec, ut dicunt quidam, fiat unccio olei pretermissa, pro eo quia in chrismate, quod ex oleo fit et balsamo, oleum continetur.</p>
                </div>
                <div>
                    <head>Capitulum C10</head>
                    <p>Nullum religiosum, nullum excommunicatum uel interdictum, nullum qui non sit baptizatus, nullum euidenter facinorosum in baptismo in patrinum in catechismo, et unum tantum in baptismo, et unum in confirmacione, suscipite.</p>
                    <p>Quamuis in catechismo et in baptismo et in confirmacione unus et idem, si necesse fit, possit esse patrinus, alias unus in catechismo, alius in baptismo et alius possit esse in confirmacione patrinus.</p>
                </div>
                <div>
                    <head>Capitulum C11</head>
                    <p>Si baptizandus, uel propter paupertatem uel aliam quamcumque causam, capullam seu chrismale proprium habere nequiuerit, gratis capullam illi exhibeatis, licet cum illa alius quandocumque fuerit baptizatus.</p>
                </div>
                <div>
                    <head>Capitulum C12</head>
                    <p>Si mater in puerperio decesserit et partus in maternis uisceribus adhuc uiuere credatur, uterus mulieris sine mora aperiatur et partus, si vivus eductus fuerit, baptizetur; si uero mortuus, extra cimiterium tumuletur.</p>
                    <p>Sed si partus simul cum matre moritur, tunc sine apercione mulier cum partu in cimiterio tumuletur.</p>
                </div>
                <div>
                    <head>Capitulum C13</head>
                    <p>Si autem, muliere in partu laborante, infans ex uentre matris caput tantum emiserit et nasci nequeat, mox aliqua de obstetricibus aquam super caput infantis infundat dicens: Ego te baptizo, in nomine Patris et Filii et Spiritus Sancti et erit baptizatus.</p>
                    <p>Idemque dicendum est, prout asserunt quidam, si maior corporis pars preter caput appareat et baptizetur, secus si minor.</p>
                    <p>Unde si solus pes uel sola manus appareat, baptizari non debet; quod si fiat, nil agitur.</p>
                    <p>Preterea cum tunc partus non nascatur, ergo nec renasci potest.</p>
                    <p>Ceterum si solum caput uel sola maior corporis pars apparet nec discerni potest cuius sexus sit, tunc obstetrix, liniendo cum aqua caput uel faciendo crucem super corpus, dicat sic: Creatura Dei, ego te baptizo, in nomine Patris, et iterum liniendo dicat: et Filii, tercio liniendo dicat: et Spiritus Sancti, et erit baptizatus.</p>
                </div>
                <div>
                    <head>Capitulum D0</head>
                    <p>De confirmacione.</p>
                </div>
                <div>
                    <head>Capitulum D1</head>
                    <p>Confirmacio est secundum ecclesiasticum sacramentum ab ipso Christo institutum qui apostolos suos confirmauit et per eos eorumque successores populos confirmandos esse decreuit.</p>
                    <p>In hoc sacramento, sicut et in baptismo, compaternitas contrahitur impediens matrimonium contrahendum et dirimens iam contractum, de quo infra dicetur ubi de matrimonio agetur.</p>
                </div>
                <div>
                    <head>Capitulum D2</head>
                    <p>Nullus potest bis confirmari, sicut nec bis baptizari.</p>
                    <p>Nullus nisi ipse confirmatus sit, alium ad confirmandum presentet.</p>
                    <p>Nullusm proprium filium uel e conuerso nec uir uxorem uel e conuerso, nec uir et uxor simul infantem aliquem in confirmacione teneat seu presentet.</p>
                    <p>Non plures unum confirmandum aut unus plures confirmandos presentet, ne obliuio, ex temporis diuturnitate uel personarum multiplicitate proueniens, peccandi occasionem inducat.</p>
                    <p>Nullus hoc sacramentum, nisi baptizatus sit, recipiat.</p>
                    <p>Confirmandus, si adultus sit, prius debet confiteri peccata.</p>
                </div>
                <div>
                    <head>Capitulum D3</head>
                    <p>In confirmacione nomina possunt mutari.</p>
                    <p>Nemo sine hoc sacramento debet uitam finire, ideoque sepe dicatur laicis, ne diu expectent episcopi sui aduentum ad confirmandum, sed pueros mittant ad loca proxima ubi episcopum audient aduenisse.</p>
                    <p>Hoc sacramentum decet recepi a ieiunis.</p>
                    <p>Honestius quoque fit in ecclesia, quamuis et in campis fieri possit.</p>
                </div>
                <div>
                    <head>Capitulum D4</head>
                    <p>Sane aliquo chrismato in fronte, caput illius alba uitta linea circumligetur, ne recens unccio defluat aut deleatur; que septem diebus portari deberet, propter septem Spiritus Sancti dona, qui in hoc recipitur sacramento.</p>
                    <p>Sed quoniam periculosum esset tanto tempore chrisma in fronte portari, dispensatiue permittimus ut sacerdotes tercia die uittas soluant et super fontes eas comburant et frontes lauent, uel ex ipsis uittis candele fiant et ad altare offerantur.</p>
                    <p>Posset tamen ex uitta una caput circumligari alterius confirmandis.</p>
                    <p>Qui autem in baptismo, idem et in confirmacione, ut premissum est, prohibetur esse patrinus.</p>
                </div>
                <div>
                    <head>Capitulum E0</head>
                    <p>De penitencia.</p>
                </div>
                <div>
                    <head>Capitulum E1</head>
                    <p>Penitencia est tertium ecclesiasticum sacramentum.</p>
                    <p>Est autem penitencia, secundum Ambrosium, preterita mala plangere et plangenda iterum non committere.</p>
                    <p>Debent enim in uera penitencia esse tria, uidelicet cordis contricio, oris confessio, si confitens loqui potest, et operis satisfaccio iuxta posse.</p>
                    <p>Et eciam quartum, scilicet firmum propositum iterum non peccandi prout iam dicetur.</p>
                </div>
                <div>
                    <head>Capitulum E2</head>
                    <p>Sane sacerdos antequam omnis languor statuitur caute prouideat ut in nullo eorum sit iudicandus que ipse in alio iudicare est promptus.</p>
                    <p>Et a se proiiciat quicquid in alio damnandum reperit.</p>
                    <p>Habeat dulcedinem in affeccione, pietatem in alterius crimine discrecionem in uarietate, adiuuet confitentem orando, elemosinas et alia bona pro eo agendo, leniendo, consolando, spem promittendo, et cum res exegerit, increpando; doleat loquendo, instruat operando; sit particeps laboris, qui uult esse particeps gaudii; doceat perseueranciam, caueat ne corruat, ne iuste iudiciariam potestatem perdat.</p>
                    <p>Opus quidem misericordie est peccanti peccata tollere, sed oportet ut iustus misereatur iuste.</p>
                    <p>Oportet enim ut non solum quid sit, sed in quo doleat, consideret.</p>
                    <p>Disciplina enim et misericordia multum destituetur, si una sine altera teneatur.</p>
                    <p>Ne, propter uestri desidiam, quisquam sine penitencia decedat, diligenter cauete.</p>
                    <p>Sed et, secundum Iulium papam, sacerdos penitenciam negans reus est animarum.</p>
                    <p>Caute atque discrete in penitentiis imponendis uos habete, ne alios incaute soluendo uos ipsos periculose ligetis.</p>
                    <p>Nam, secundum Augustinum, caueat spiritualis iudex id est sacerdos ut, sicut non commisit crimen nequitie, ita non careat munere scientie.</p>
                    <p>Oportet enim ut sciat discernere quicquid debet iudicare.</p>
                    <p>Nam iudiciaria potestas hoc expostulat ut quod debet iudicare discernat.</p>
                    <p>Plebes uobis commissas ad confitendum peccata crebro inducite.</p>
                    <p>Quotiens autem in anno fideles confiteri debeant inter Constituciones dicetur.</p>
                </div>
                <div>
                    <head>Capitulum E3</head>
                    <p>Nullus alieno sacerdoti peccata sua confiteatur, nisi prius a proprio petita licencia et obtenta, quam nullus requisitus maliciose denegare presumat.</p>
                    <p>In quibusdam tamen casibus libere potest quis alieno sacerdoti confiteri, a suo licencia non petita: primo, si episcopus hoc alii specialiter delegauerit; secundo, peccans in aliena parochia debet de peccato illo sacerdoti illius parochie confiteri; tercio, si suum domicilium ad aliam transtulerit parochiam; quarto, cum est uagabundus; quinto, si sibi mortis iminet periculum nec habere potest proprium sacerdotem quo eciam casu posset laico catholico et eciam mulieri confiteri.</p>
                    <p>Sed nec aliquis sacerdos alterius parochianum ad confessionem admittat, prout inter Constituciones dicetur.</p>
                </div>
                <div>
                    <head>Capitulum E4</head>
                    <p>Debet autem confitens se ipsum, non alium, accusare nec personam eius cum qua peccauit debet nominatim exprimere, sed nec confessor de illa querere.</p>
                    <p>Non debet eciam quis per nuncium uel per scripturam, sed ore proprio, confiteri, ut qui per seipsum peccauit per seipsum confiteatur et erubescat.</p>
                    <p>Debet quoque quis distincte et expresse confiteri singula peccata non uerbis seu nominibus uel circumstantiis criminum coloratis seu eciam palliatis, sed nec in transcursu seu confuse.</p>
                    <p>Si confitens cecus uel mutus sit, inducatur ad contricionem et penitenciam, prout melius fieri poterit, nutibus atque signis.</p>
                </div>
                <div>
                    <head>Capitulum E5</head>
                    <p>Ad hec, confessiones mulierum non in loco occulto sed in patenti, quis audiat, nec earum facies aspiciat, sed uel caputium ante oculos teneat uel alio faciem uertat.</p>
                    <p>Et si forte horribile peccatum audierit, non spuat, non faciem torqueat uel auertat aut signum aliquid faciat, propter quod peccatorem deterreat uel rubore seu uerecundia confundat, ita ut reliqua peccata sibi timeat reuelare.</p>
                    <p>Nominatim excommunicatum uel interdictum aut eciam incolam alicuius loci interdicte, nullus, nisi in mortis articulo, ad penitenciam admittat.</p>
                </div>
                <div>
                    <head>Capitulum E6</head>
                    <p>Sacerdos peccatorem diligenter admoneat et discrete inducat ut omnia peccata sua humiliter, uere, integre, simpliciter et fideliter confiteatur, nec uerecundia uel timore aliquid celet, ostendens ei quod non homini sed Deo, cuius personam ipse presbiter representat, locuturus est, quodque ipse sacerdos peccator est et beati Petrus et Paulus et Maria Magdalena peccatores fuerunt, quia res pene contra naturam est ut quis sine peccato sit, et humanum est peccare sed diabolicum in peccato perseuerare.</p>
                    <p>Si enim arroganter uel ficte et palliate confiteatur uel si aliquid mortale peccatum celauerit uel scienter dimiserit, uel partem peccatorum uni sacerdoti et partem alii confiteatur, talis penitencia ad eternam salutem promerendam non sufficit.</p>
                    <p>Intellectis igitur que confitens dicere uoluerit, querat ab eo utrum alia dicere uelit, sollicitando, cum ut studiose cogitet ne peccatum aliquid preterminat.</p>
                </div>
                <div>
                    <head>Capitulum E7</head>
                    <p>De delictorum quoque circumstanciis prudenter et caute interroget, non tanquam scire appetens, sed ut melius ac salubrius consulere sciat.</p>
                    <p>Et utatur consilio concilii generalis, ubi sic dicitur: Sacerdos autem sit discretus et cautus diligenter inquirens et peccatoris circumstancias et peccati, quibus prudenter auditis intelligat quale debet illi prebere consilium et cuiusmodi remedium adhibere.</p>
                    <p>Interroget ergo in genere et de usitatis, uidelicet utrum peccauerit peccato superbie, gule uel luxurie, et sic de aliis.</p>
                    <p>Interroget eciam prudenter et caute in specie.</p>
                    <p>Unde Augustinus: Diligens inquisitor, subtilis inuestigator sapienter et quasi astute interroget a peccatore quod forsitam ignoret uel uerecundia uelit occultare.</p>
                    <p>Cognito igitur crimine, uarietates eius non dubitet inuestigare, uidelicet locum, tempus, sexum, condicionem, causam, intencionem, personam, modum et alia necessaria, non tamen specificando nimium circumstancias, nec interrogando de inusitatis, nec querendo de illis que confitens ignorat uel nunquam audiuit, ne in his forsitan instruatur et ad peccandum inducatur.</p>
                    <p>Nam et, secundum Gregorium, loquendo uel increpando quis culpam detegit quam sepe nescit eciam ipse qui perpetrauit.</p>
                    <p>Sed nec inquirat nomen persone cum qua confitens peccauit.</p>
                    <p>Interogacionum autem formas, a plerisque prudentibus scriptas, breuitatis causa omittimus, quas prudentum confessorum arbitrio reseruamus.</p>
                </div>
                <div>
                    <head>Capitulum E8</head>
                    <p>Querat eciam sacerdos a confitente utrum doleat de commissis, quomodo enim gaudebit se conuersum, nisi doleat se fuisse peruersum, et an proponat ulterius non peccare et penitenciam agere de commissis.</p>
                    <p>Et si responderit se a peccatis abstinere non posse uel nolle, aut quod ab aliquibus uult abstinere et in aliquibus remanere, debet sacerdos nichilominus confessionem eius audire et ei de peccatis consilium prebere.</p>
                    <p>Prius tamen quam sibi consulat, ei patenter dicat quod, si quicquid habet pauperibus erogaret, et quamdiu uixerit, in pane et aqua ieiunaret et alia bona faceret, nichil sibi proficeret ad uitam eternam obtinendam, quamdiu in peccato commisso remanserit uel propositum et uoluntatem iterum committendi habuerit.</p>
                    <p>Nec eum ab aliquo peccato absoluat, nisi de omnibus penituerit et nisi propositum habuerit iterum non peccandi, ad quod toto posse et studio ipsum inducat.</p>
                </div>
                <div>
                    <head>Capitulum E9</head>
                    <p>Quod si forte ipsum ad ueram penitenciam et confessionem inducere nequiuerit, prebeat ei de peccatis confessis consilium, dicens in hunc modum: Frater, tibi dico et consulo quod ieiunes, ores, elemosinas et alia bona facias.</p>
                    <p>Hec tamen ad uitam eternam obtinendam tibi non sufficiunt, quamdiu in peccato uel peccandi manseris uoluntate.</p>
                    <p>Quia, secundum Pium papam: Nichil prodest ieiunare et orare et alia bona religionis opera gerere, nisi prius mens ab iniquitate reuocetur.</p>
                    <p>Et secundum Isidorum: Irrisor et non penitens est qui adhuc agit quod penitet.</p>
                    <p>Opera enim sine caritate apud Deum nec iusticiam nec innocenciam prestant.</p>
                    <p>Hoc tamen facias ut, per ipsa bona que feceris, dignetur Dominus cor tuum ad ueram penitenciam illustrare.</p>
                    <p>Et facta generali confessione: Confiteor Deo, etc., non absoluat eum a peccatis sed dicat ei quod non recipiat Corpus Christi quamdiu in peccato commisso uel uoluntate et proposito iterum committendi manebit.</p>
                    <p>Prouideat tamen quantum poterit ne in desperacionis periculum illum inducat, sicut Iudei Iudam desperare fecerunt.</p>
                </div>
                <div>
                    <head>Capitulum E10</head>
                    <p>Licet autem, secundum canones, pro quolibet mortali peccato, sit regulariter septennis penitencia imponenda, et quamuis certe penitentie in diuersis casibus a canonibus imponatur, quos canones penitenciales in Repertorio nostro scriptos scire studete; sacerdos tamen de iure potest uel maiorem uel minorem suo arbitrio imponere, prout secundum qualitatem peccati et contricionem et condicionem peccatoris, saluti eius uiderit expedire.</p>
                    <p>Et quia contraria contrariis curantur, sacerdos peccatori peccata confitenti et propositum ulterius non committendi habenti, imponet penitenciam per contrarium sibi correspondentem; contra superbiam enim suadeat humilitatem et iniungat oracionem; contra auariciam, elemosinarum affluenciam; contra gulositatem, ciborum abstinenciam et sobrietatem; contra luxuriam, ieiunium, oraciones, peregrinaciones, disciplinas et alias carnis maceraciones.</p>
                    <p>Imponendo tamen semper, iuxta persone condicionem, penitenciam quam poterit supportare ne, si forte nimium aggrauetur, grauius peccet eciam iniunctam penitenciam infringendo.</p>
                    <p>Nam secundum Iohannem Chrisostomum: Si erramus modicam penitenciam imponendo, melius est propter misericordiam dare racionem quam propter crudelitatem; ubi enim paterfamilias largus est, dispensator non debet esse tenax.</p>
                    <p>Et secundum Ambrosium: Melius est causas prestare pro misericordia et inuidiam perpeti quam pretendere inclemenciam.</p>
                </div>
                <div>
                    <head>Capitulum E11</head>
                    <p>Imposita ergo sibi penitencia et facta generali confessione, scilicet Confiteor Deo, etc., dicat sic: Iniungo tibi talem penitenciam seu satisfaccionem pro peccatis que cum contricione confessus es, et ponens manum super caput eius dicat: Indulgenciam, absolucionem et remissionem omnium peccatorum tuorum tribuat tibi omnipotens et misericors Dominus.</p>
                    <p>Et ego, auctoritate Domini nostri Iesu Christi et beatorum apostolorum Petri et Pauli et officii mihi commissi, absoluo te ab his peccatis que confessus es et aliis oblitis.</p>
                    <p>Item dicat ei quod, si postmodum reduxerit ad memoriam aliqua alia peccata que non sit confessus, redeat ad eum et ea confiteatur.</p>
                    <p>Infirmis autem non est penitencia imponenda, sed solum innotescenda seu declaranda.</p>
                    <p>Dicet enim sacerdos infirmo cuius peccata audiuit: Frater, si sanus esses, pro his peccatis que confessus es, deberes tot annis uel taliter penitere, sed quia infirmus es, nullam iniungo tibi penitenciam.</p>
                    <p>Si tamen de hac infirmitate te mori contigerit, facias tantum dari pauperibus uel piis locis uel tot missas celebrari uel similia, loco predicte penitentie.</p>
                    <p>Si uero conualueris, tibi talem penitenciam iniungo.</p>
                    <p>Et imponens manum super caput eius, absoluat eum a peccatis, prout iam de sano proxime dictum est.</p>
                    <p>Quod si forte infirmus, pro penitencia recipienda, sacerdotem petiit uel aliqua alia signa penitentie ostendit et, priusquam sacerdos ueniat, ille obmutescit uel amens fiat, sacerdos postea ueniens, siue ad nutum infirmi siue ad testimonium eorum qui illum penitenciam uel presbiterum petentem, uel alia signa penitentie facientem audierunt seu uiderunt, debet ei impendere quicquid humanitatis et consolacionis potest, absoluendo ipsum et reconciliando, oraciones dicendo, osculum crucis sibi dando, in cimeterio sepeliendo et similas faciendo.</p>
                </div>
                <div>
                    <head>Capitulum E12</head>
                    <p>Caueat sacerdos omnino ne, aut uerbo speciali, ut dicendo: Ego non sum fur uel adulter, quasi dicat: Tu es talis, uel generali, ut dicendo: Ego scio qualis es tu, aut signo, aut quolibet alio modo, odio, fauore uel timore, prodat seu reuelet peccatorem.</p>
                    <p>Sed si forte dubitauerit et episcopi uel alterius prudencioris consilio indiguerit, illud caute et generaliter sub aliis terminis absque alicuius persone expressione requirat, alioquin deponetur et in arctum monasterium, ad agendam ibi perpetuam penitenciam, detrudetur.</p>
                </div>
                <div>
                    <head>Capitulum E13</head>
                    <p>Medicis corporis precipimus ut infirmos moneant et inducant quod ante omnia medicos aduocent animarum, ut postmodum ad corporalis medicine remedium salubrius procedatur.</p>
                    <p>Qui uero hoc non seruauerit, ecclesiastico interdicto supponatur quousque super hoc satisfecerit competenter.</p>
                    <p>Eis insuper, sub excommunicacionis pena, prohibentes ne, pro corporali salute, infirmis suadeant aliquid in periculum animarum.</p>
                </div>
                <div>
                    <head>Capitulum E14</head>
                    <p>Caueant eciam sacerdotes ne, in foro penitenciali, inducant confitentes ad uouendum seu iurandum de non committendis aliquibus peccatis, precipue de illis que de facili nequeunt euitari.</p>
                    <p>Nam contre uotum seu iuramentum huius ueniendo dupliciter fiunt rei.</p>
                    <p>Illud postremo notandum est quod sacerdotes plebes sibi commissas crebro ad penitenciam hortari debent secundum ea que premissa sunt.</p>
                    <p>Ostendant eis eciam quod nemo digne potest agere penitenciam qui non superauerit indulgenciam.</p>
                </div>
                <div>
                    <head>Capitulum E15</head>
                    <p>Item, secundum Iohannem Chrysostomum: Nullum est tale peccatorum remedium sicut continuata memoria.</p>
                    <p>Item, secundum Ambrosium: Maiora crimina maioribus fletibus abluuntur.</p>
                    <p>Et secundum Ieronimum: Maximum peccatum maxima indiget misericordia.</p>
                    <p>Item, Sine humilitate nulli ueniam sperare licet.</p>
                    <p>Item, quod baptismus facit, hoc, secundum Leonem papam, penitencia facit.</p>
                    <p>Qui autem non uult in hac uita confiteri, confitebitur in futuro quando angeli et inimici et amici et anime iuste et peccatrices, id est diaboli et totus mundus eum audient iam damnatum.</p>
                    <p>Item, secundum Ambrosium: Nolens penitere cum hominibus flagellabitur cum diabolis.</p>
                    <p>Qui autem, secundum Augustinum: Uult agere penitenciam quando non potest, peccata eum dimiserunt, non ipse illa.</p>
                    <p>Item: Idem quem morbus urget et pena terret, ad ueram vix uenit satisfaccionem, maxime presentibus filiis quos illicite dilexit.</p>
                    <p>Item, idem: Ignis purgatorii, etsi eternus non sit, excellit tamen omnem penam quam nunquam passus est aliquis in hac uita.</p>
                    <p>Item, secundum Gregorium: Ad magnam iusticiam iudicantis pertinet ut nunquam careant supplicio qui in hac uita nunquam uoluerunt carere peccato.</p>
                    <p>Item, Ciprianus: Non est dignus in morte accipere penitentie solatium qui se non cogitauit esse moriturum.</p>
                    <p>Item, secundum Augustinum: Qui impenitens finitur, si semper uiueret, semper peccaret.</p>
                    <p>Ad Dei miserantis est ut operetur finem peccanti.</p>
                    <p>Item, secundum Leonem papam:</p>
                    <p>Misericordie Dei nec mensuram possumus ponere nec tempore diffinire apud quem nullas patitur moras uenie conuersio.</p>
                    <p>Item, secundum Gregorium: Mentem cogitacio immunda non coinquinat cum pulsat uel tentat.</p>
                </div>
                <div>
                    <head>Capitulum F0</head>
                    <p>De restitucionibus.</p>
                </div>
                <div>
                    <head>Capitulum F1</head>
                    <p>Illud quoque notandum est quod non remittitur peccatum nisi restituatur uel emendetur ablatum, si restituendi uel emendandi facultas adsit.</p>
                    <p>Non ergo potest quis uere penitere nec debet a peccato absolui nec penitencia sibi indici, nisi prius restituat seu mendet rapinam, furtum, sacrilegium, incendium, usuram, talam uel res ex naufragio uel incendio habitas, seu quaslibet indebitas extorciones, uel censum preter uoluntatem domini cui debetur retentum, uel damna contra iusticiam data et generaliter cuiuslibet rei aliene scienter contra iusticiam indebitam detencionem.</p>
                    <p>In his siquidem omnibus et similibus casibus sacerdos debet precipere confitenti ut statim ei satisfaciat iuxta posse.</p>
                    <p>Et si peccatum occultum fuerit, fieri debet occulte, uel per ipsum sacerdotem uel per aliam fidelem personam, suppresso nomine confitentis, restitucio seu emenda.</p>
                    <p>Si autem penitens non habet rem quam restituere debet, neque bona mobilia uel immobilia, unde statim satisfacere possit, uel habet seu potest, is tamen cui restitucio facienda est presens non est nec potest esse, et confitens apparet uere penitens et contritus, proponens firmiter cum potuerit satisfacere, sibi penitencia iniungatur.</p>
                    <p>Et si sit infirmus, precipiat heredibus ut, si cum mori contigerit, de his plene satisfaciant pro eodem.</p>
                    <p>Omnibus autem penitentibus, sanis uel infirmis, qui aliis tenentur aliquid restituere uel emendare, sollicite intimandum est quod a peccato non liberantur seu excusantur precipiendo heredibus suis quod restitucionem faciant uel emendam nisi ipsimet in toto uel in parte statim restituant uel emendent, si hoc commode facere possint.</p>
                    <p>Tenetur enim aliene rei detentor et eciam eius heres ad restitucionem inquantum illius hereditas sufficere potest.</p>
                </div>
                <div>
                    <head>Capitulum F2</head>
                    <p>Illi eciam qui raptam rem uel alienam, scienter et mala fide scilicet animo sibi retinendi et proposito ei cuius est non restituendi, emerunt, ad restitucionem tenentur cum omni damno illato et interesse, nec recuperare seu petere possunt precium quod pro illa dederunt ab illis quibus est restituenda, nec eciam retinere seu recuperare sumptus quos in custodiendo seu meliorando rem ipsam fecerunt.</p>
                    <p>Debet eciam res aliena seu rapta, uel eciam scienter a raptore empta, non deteriorata restitui.</p>
                    <p>Et si fortuito casu periit uel restitui non potest, restituatur integre tantum quantum ualebat cum omni utilitate quam ex re ipsa consecuti fuerunt et cum omni damno illato et interesse.</p>
                    <p>Si tamen mala fide peruenerit ad eosdem, facta autem ab uno ex raptoribus integre restitucione, ceteri liberantur quantum ad rei restitucionem domino faciendam.</p>
                    <p>Debent tamen nichilominus omnes agere penitenciam de peccato, iuxta arbitrium sacerdotis, pro eo quia rem alienam fraudulenter et inuito domino tenuerunt.</p>
                    <p>Facienda est autem restitucio domino rei uel eius heredibus, si inueniri possint, ab his qui bona huius habuerunt seu damna intulerunt uel heredibus eorum.</p>
                    <p>Sed si diligenter inquisiti et congruo tempore expectati non inueniuntur, uel qui et ubi sint ignoratur, tunc cum consilio confessoris res illa in pias causas presertim in pauperum sustentacionem distribuatur, pro illius anima cuius fuit.</p>
                    <p>Fiatque precipue distribucio in pias causas et in pauperes illius loci et territorii in quo res rapta uel capta seu damnum datum fuit.</p>
                </div>
                <div>
                    <head>Capitulum F3</head>
                    <p>Si uero scitur persona cui est emenda uel restitucio facienda agit tamen in remotis partibus, nec speratur quod debeat redire, mittatur ei, si fieri possit commode et secure, alioquin pro anima eius, cum consilio Ecclesie, pauperibus erogetur.</p>
                    <p>Et hoc, si res restituenda modica sit.</p>
                    <p>Si uero sit magni ualons, debet illi mitti ad expensas detentoris; uel si res seu summa modica est et debitor inops sit, ei relinquatur ut pro anima illius oret.</p>
                </div>
                <div>
                    <head>Capitulum F4</head>
                    <p>Qui pecuniam uel aliam rem in via uel alibi inuenit, tenetur eam reddere illi qui eam perdidit, si eum poterit inuenire.</p>
                    <p>Sed si nescitur cuius fuerit, aut forte scitur sed inueniri non potest, publicetur hoc per sacerdotes uel precones in ecclesia uel in loco ubi inuenta est, et si diu expectatus non inuenitur cuius fuerit, erogetur cum consilio Ecclesie uel pauperibus illius loci, pro illius anima cuius fuit; uel si modica sit res seu summa inuenta et inuentor egenus, iuxta persone et rei qualitatem sibi concedi potest, ut eam pro elemosina sibi retineat et pro anima eius, cuius fuit, oret.</p>
                </div>
                <div>
                    <head>Capitulum F5</head>
                    <p>Tu uero, confessor, qui debes scire discernere quicquid habes iudicare, quoniam nemo bene iudicat quod ignorat, noscere debes quod quando plures in rapinis faciendis simul concurrunt, quilibet a se tantum occupata restituere tenetur, dumtamen in occupacionibus per alios factis culpabilis non existata.</p>
                    <p>Si enim culpabilis fuerit, quia forte aliis ut raperent consuluit, tunc cum eius dolo et consilio damnum datum sit, insolidum tenetur, nam licet ipse de vi uel rapina nequeat conueniri, tamen si non sit alius qui uel propter defectum probacionum uel propter metum uel aliam causam super hoc conueniri possit, ipse accione de dolo tenetur.</p>
                    <p>Sed etsi rapinam passus aduersus raptores acciones ex iusta uel iniusta causa exercere non uult, tunc consiliarius satisfacere tenetur, nisi forte ipse spoliatus raptori, qui primo et principaliter tenebatur et qui res habuit, liberaliter remiserit, quo casu, eciam consiliarius qui nichil habuerit, liberatur.</p>
                    <p>Sed si consiliarius a rapina passus absolutus est, non ideo alii ad quod res peruenerunt, liberantur, nisi illos expresse intellexerit liberare, nec eciam principalis raptor, eciamsi nichil habuerit de rapina.</p>
                    <p>Rursus si raptor principalis liberatur, non ob hoc consiliarius liberatur quin restituere teneatur, si quid ad eum de rapina peruenerit, nisi alius pro eo satis fecerit.</p>
                    <p>Quo casu in foro anime dicendum est ei ut satisfaciat illi ut principali, qui pro eo satisfecit non spoliato cui iam satisfactum est, in foro tamen contencioso secus esset.</p>
                    <p>Ceterum si non dedit quis consilium de rapina facienda, iuit tamen cum raptore, non ut ad rapinam quam dissuasit iuuaret, sed ut raptorem ne ab aliquo ledi posset defenderet, tunc, si nulla res ablata est, ad nullius rei restitucionem tenetur; sed si raptor aliqua abstulit, bene tenetur quia etsi non consilium, opem tamen ad rapinam dedit.</p>
                    <p>Quod uerum est si raptor sine eo res asportare nequiuisset; quod si potuisset, iste non tenetur.</p>
                    <p>Si uero raptor nichil abstulit sed alias damnum intulit, tunc nullo modo tenetur qui rapinam dissuasit, licet ad hoc ut raptorem defenderet iuerit.</p>
                    <p>Si tamen raptor nullo modo iuisset, nisi eius concomitatum habuisset, bene tenetur quia, etsi uerbo dissuasit, opem tamen tulit et facto consuluit.</p>
                    <p>Porro si plures concomitati sunt aliquem ad rapinam uel deuastacionem faciendam, siquidem iuerunt ut illum ad rapinam iuuarent, nullus comes in foro anime tenetur, nisi de ea rapina quam ipse commisit uel que eius auxilio facta fuit.</p>
                    <p>Unde si principalis raptor absque eius auxilio multa rapuit uel deuastauit, iste quidem in illo tenetur, quia nec facto nec consilio uastum uel rapinam fecit, licet ad hoc ut faceret iuerit.</p>
                </div>
                <div>
                    <head>Capitulum F6</head>
                    <p>Hoc saluo quia si eius et aliorum metu alii uastum fecerunt, tunc de illis uastis, que facta non essent si ipse cum aliis ibi non fuisset, in uirilem porcionem tenetur.</p>
                    <p>Racio diuersitatis inter consilium et auxilium hec esset: quia auxilium solum ad ea in quibus prestitum est restringitur, sed consilium generaliter ad damna omnia euagatur.</p>
                    <p>Si autem nullius specialis persone, sed omnium simul metu uastum uel rapina commissa est, tunc licet quidam dicant quod singuli pro singulis damnis insolidum tenentur, pro eo quia quilibet in damno quolibet opem dedit, uerius tamen est ut tantum pro sua porcione quilibet pro uirili parte teneatur.</p>
                    <p>Habenda est tamen racio ut qui terribilior extitit maioremque metum aduersariis intulit, in plus eciam teneatur.</p>
                </div>
                <div>
                    <head>Capitulum F7</head>
                    <p>Quod autem premisimus eum qui ad hoc solum iuit ut raptorem defenderet in nullo teneri uerum est si de hoc aduersariis constet, quia si illi uerisimiliter crediderunt quod in auxilium raptorum ueniebat et ob hoc rapinam prohibere timuerunt, bene tenetur ac si iuisset ut ad rapinam iuuaret.</p>
                    <p>Idemque dicendum est de illis qui causa pacificandi uadunt, debent enim aduersariis significare ne eorum metu rapinam metuant prohibere.</p>
                    <p>Si uero iuit quis cum raptore ut prohiberet aduersarios impedire uastantes seu rapientes, tunc profecto insolidum tenetur sicut et ipsi raptores.</p>
                </div>
                <div>
                    <head>Capitulum F8</head>
                    <p>Sane si is cuius negligencia damnum datum est, quia forte non bene ignem ne ad uicinas domos uagaretur cohibuit, tunc licet in iudiciali foro ad damni restitucionem teneatur, in foro tamen anime sufficit penitenciam pro negligencia imponi.</p>
                    <p>Uerumtamen si per ignem damnum dare intenderet uel eciam si non intenderet in lata tamen culpa esset, ut quia ignem in domum stipula plenam apposuit, tunc quidem in foro anime ad restitucionem tenetur.</p>
                </div>
                <div>
                    <head>Capitulum F9</head>
                    <p>Generaliter autem restitucio facienda est qualitercunque in alterius preiudicium acquisitum est, puta quia damnum per iniuriam datum est quocumque iniuriati intersit, ubi uero nullius ius interest, tamen alias illicite acquisitum est ita quod absque peccato retineri non potest ut, sicut aliqui dicunt, in his que excommunicatus acquirit et eciam ubi alicuius interest, nescitur tamen quis uel ubi ipse uel eius heres sit, tunc quidem de consilio confessoris est totum pauperibus erogandum uel eidem, si egeat, ut premittitur, relinquendum.</p>
                </div>
                <div>
                    <head>Capitulum F10</head>
                    <p>Facienda est eciam restitucio eius quod quis per furtum, rapinam, oppressionem, dolum uel calumniam acquisiuit.</p>
                    <p>Et per hoc omnes casus in quibus, siue per acciones, siue iudicis officio, competit repeticio, comprehendo.</p>
                    <p>Tenetur eciam quis restituere quod alteri debitum est, siue iure naturali et civili, siue iure naturali tantum, quale est illud quod seruo debetur.</p>
                    <p>Si uero iure civili tantum debitum sit, ut si heres credens hereditatem ad omnia sufficere, soluit integre legatum de quo poterat falsidiam detrahere, legatarius quidem illud ei restituere non tenetur.</p>
                    <p>Quamuis quidam contradicant pro eo quia falsidiam detrahere equum est, super qua equitate lex facta est.</p>
                    <p>Et idem uidetur in eo qui scripsit se spe future numeracionis debere, qui tamen nichil debet nec in ueritate accepit quia licet biennium postquam excepcio non numerate pecunie non competit, lapsum sit, non tamen tenetur in foro penitenciali conscientie reddere seu dare aliquid illi creditori cui tantum iure civili obnoxius est.</p>
                </div>
                <div>
                    <head>Capitulum F11</head>
                    <p>Idem quoque est in eo qui iniuste condemnatus est, quamuis enim, si conueniatur seu sentencia execucioni mandetur, parere teneatur, non tamen id in quo condemnatus extitit, dare sponte tenetur.</p>
                    <p>Is autem qui prescripcione triginta uel quadraginta annorum, ubi nec titulus nec bona fides secundum leges requiritur, tutius est restituere tenetur, quia per illam ius uel dominium non acquiritur, sed sola excepcio possidenti paratur.</p>
                    <p>Quidam tamen asserunt quod, etsi nullus sit titulus, si bona fide adest, restituere non tenetur.</p>
                    <p>In aliis uero prescripcionibus que contra naturalem equitatem a principibus propter bonum publicum inducte sunt, secus est, nam tunc rem prescriptam restituere non tenetur, cum per eas de iure civili dominium saltem utile acquiratur.</p>
                </div>
                <div>
                    <head>Capitulum F12</head>
                    <p>Idem eciam est in excepcione odiosa ut Macedoniani, nam filius familias mutuum recipiens illud restituere non tenetur, cum enim perpetua excepcio sibi prodita sit ab eo qui contra eum accionem edidit, eciam quo ad dominium, perpetuo tutus erit, nisi tamen racio legis cesset, prout infra dicetur.</p>
                    <p>Is quoque a quo aliquid restitucione petita iure aduocari posset, sed si nil ab eo petitur, nil profecto restituere tenetur, nisi forte quis lesus fuerit malicia contrahentis.</p>
                    <p>Sed si aliquis aliquid haberet ex aliquo contractu a iure improbato, puta ex donacione uel alienacione minoris, in qua tutoris auctoritas uel presidis decretum non interuenit, uel alio simili, restituere tenetur, ad hoc enim ut quis restituere non teneatur, bonam fidem et iustum titulum adesse oportet qui hic non fuit, cum talis titulus pro non titulo habeatur.</p>
                    <p>Item hipocrita qui sub specie boni christiani multa quesiuit, ea restituere tenetur que per fraudem quesiuit, sed forte non illi qui dedit, quia mercedem suam consecutus est, sed faciat sibi amicos de Mammona iniquitatis in pio usus talia consumendo.</p>
                    <p>Sane restituisse seu satisfecisse quis intelligitur, qualitercunque satisfecerit eciamsi, re non restituta, is cui restitucio seu emenda facienda erat ex corde sibi donauit uel remisit, dumtamen sit persona talis que donare uel remittere possit, quia satisfacere est ad creditoris uoluntatem facere.</p>
                    <p>Ceterum si is, qui ad restitucionem tenetur, euidenter omnino non soluendo factus est, tunc, iuxta premissa, sufficit contricio cum proposito reddendi quando commode poterit, quia eius qui nichil habet nichil periculo esse potest et Deus cor interrogat, lex autem querit opera.</p>
                    <p>Si tamen confessor dubitat an ille sit adeo pauper, ut diximus, tunc consulat ei ut bonis cedat.</p>
                    <p>Quod si fecerit, tunc satis est eius nota paupertas.</p>
                    <p>Sed et quamuis bonis cedat, nichilominus debet illi iniungere penitenciam salutarem, quoniam idipsum faceret, eciamsi plene solueret seu alias satisfaceret.</p>
                </div>
                <div>
                    <head>Capitulum F13</head>
                    <p>Talis namque duos offendit, scilicet Deum qui precipit: Non furtum facies, in quo omnis et iniusta et illicita aliene rei occupacio siue acquisicio prohibetur, qui eciam dixit: Diliges proximum tuum sicut teipsum, et iterum: Non concupisces rem proximi tui.</p>
                    <p>Unde, pro transgressione diuini precepti, iniunget illi penitenciam salutarem per quem Deo satisfiat.</p>
                    <p>Offendit eciam proximum, rem illius illicite contractando aut sibi quomodolibet iniuriam irrogando.</p>
                    <p>Unde ad restitucionem seu satisfaccionem, si facultas adsit uel si non adsit, saltem ad cedendum bonis, tenetur.</p>
                    <p>Et alterum istorum reliquum non excludit.</p>
                    <p>Non enim sufficit restitucio seu satisfaccio uel cessio, nisi penitencia, per quam Deo satisfiat, sequatur.</p>
                    <p>Nec eciam quantacumque penitencia et confessione ductus, sine restitucione seu satisfaccione, sit innocens.</p>
                    <p>Si uero non omnino soluendo non est sed, uel in parte uel in toto soluere potest, non tamen commode et sine periculo sustentacionis sue atque uxoris et familie, tunc confessor debet illum ad ueram contricionem et penitenciam inducere, dicens ei: Fili, restitue quod potes ut sic penas inferni euadas et cum Deo in celis eternaliter glorieris, et ponat, secundum Augustinum, ante eius oculos iudicium Dei, terreat cruentam conscienciam et persuadeat penitenciam.</p>
                    <p>Et si nolit restituere nec conteri, non potest sibi penitencia, sed solum consilium, iuxta premissa, impendi.</p>
                    <p>Si uero ad contricionem et penitenciam potest induci, tunc dicat illi quod, statim uel infra certum tempus, quicquid commode emendare potest, emendet et de reliquo ab eo cui satisfieri debet, ueniam postulet humiliter et deuote.</p>
                    <p>Quam si humiliter obtinere possit, bene est, alioquin componat seu ordinet cum ipso ut, cum eius uoluntate, paulatim singulis annis uel mensibus emendet quod poterit donec plene fuerit satisfactum, moderata tamen uite sustentacione sibi et familie reseruata.</p>
                    <p>Quod si forte plures sunt quibus satisfacere uel emendare debet, quorum aliqui dilacionem concedere aut in totum remittere uolunt, alii uero non, tunc confessor consulat illi ut ad iudicem fori contenciosi accedat qui, uocatis omnibus, stabit iudicio maioris partis.</p>
                    <p>Hec autem maioritas intelligitur tam respectu cumuli debiti quam eciam respectu numeri personarum.</p>
                    <p>Si uero omnia paria sint, preferenda quidem erit humanior sentencia, id est illorum qui in concedenda dilacione consentiunt nec quantum ad hoc interest inter hipothecarios et chirographarios creditores.</p>
                    <p>Si autem nullam potest misericordiam inuenire, tunc tenetur statim soluere uel bonis cedere quia talis peccator semper in mora est, presertim ubi is cui restitucio seu emenda fieri debet, multum et periculose eget.</p>
                    <p>Iura tamen reis condemnatis quadrimestre tempus ad soluendum concedunt: ubi autem non est tanta et tam periculosa creditoris egestas, nec ipse induci potest ad dilacionem aliquam concedendam, nec eciam debitor ad statim emendandum uel restituendum.</p>
                    <p>Sunt qui dicunt quod tunc sacerdos potest suam informare conscienciam, ex eo quod intendit utiliter agere negocium creditoris.</p>
                    <p>Si enim uidet quod creditor non potest aliter inperpetuum uel non ita cito aut non ita commode suum recuperare, potest penitenti, recepto ab eo iuramento et alia idonea caucione, si eam prestare potest, moderatam dilacionem ad soluendum concedere et eum sub hac condicione, scilicet si hoc infra diem statutam adimpleuerit, absoluere ut sic et creditor sibi debitum recuperet et ille in desperacionem non incidat.</p>
                    <p>Rigor tamen iuris positiui alius suadet in hoc casu.</p>
                </div>
                <div>
                    <head>Capitulum F14</head>
                    <p>Ad instruccionem autem confessorum notandum est quod, si quis confiteatur se decem solidos uel tantum bladi aut aliquid aliud furtiue Ticio subripuisse uel de bonis eius retinuisse, pro eo quia idem Titius tantum ei abstulit uel tantum habet de suo aut quia in tantum ex aliqua causa tenetur eidem, uel quia idem Titius in tantum eum damnificauit, uel ipse tantum ei seruierat, quod pro impenso seruicio tantum recipere meruit et similia, et ipse Titius sibi restituere, soluere, emendare seu satisfacere nullo modo uolebat, uel forte ipse hoc probare non potest, aut pauper est et litigare non potest uel lites execratur.</p>
                    <p>In his siquidem et similibus casibus quidam simpliciter asserunt talem, sic furando seu retinendo, mortaliter peccare et de peccato penitenciam sibi iniungi debere, sed ad subtracte seu retente rei restitucionem minime urgeri nisi eum idem Titius prius reddiderit indemnem.</p>
                    <p>Sed hec inter se quodam modo repugnare uidentur quod uidelicet mortaliter peccet nec ad restitucionem teneatur.</p>
                    <p>Alii uero indistincte dicunt siue tenent talem nec peccare nec ad restitucionem teneri cum sibi debitum retineat nec rem alienam contractet quia qui accionem habet rem habere uidetur.</p>
                    <p>Sed contra hoc est quia in talibus iudicis declaracio et adiudicacio necessaria est.</p>
                    <p>Nemo enim propria auctoritate debet sibi ipsi ius dicere, rem eciam suam occupando, nec sibi sumere ulcionem.</p>
                    <p>Super hoc ergo potest generaliter dici quod, si confitens fide uel iuramento tenetur aliquid dare uel facere.</p>
                    <p>Ticio quod forte ille probare nequit, illud quidem dare seu soluere Ticio tenetur, quamuis idem Titius in tantundem tenetur eidem.</p>
                    <p>Quoniam regulariter omne iusiurandum seruandum est quod sine damno utriusque salutis seruari potest, nisi forte idem Titius ex eodem contractu, racione cuius iste obligatus est, simili modo isti prius fuerit obligatus et sibi satisfacere contradicat, quia tunc frangenti fidem fides frangatur eidem.</p>
                    <p>Si uero fides uel iuramentum non interuenerit et occultum est et est talis casus in quo, in iudiciali foro, ueritate probata, posset confitens ope compensacionis seu deduccionis iuuari ut quia forte Titius naturaliter et ciuiliter, uel naturaliter tantum, ei obnoxius est et causa ex qua compensacio fieri petitur, hinc inde liquida est et facilem creditur exitum habere posse.</p>
                    <p>Hoc quidem casu est iste in penitenciali foro sue consciende relinquendus ut usque ad concurrentem quantitatem possit compensare si uelit.</p>
                    <p>Quod tamen facere debet sui confessoris auctoritate.</p>
                    <p>Nam iudicis auctoritate, non ipso iure, compensaciones fiunt.</p>
                    <p>Quod uerum est de illa naturali obligacione que propter sui debilitatem secum ciuilem non habet utpote quia nudum pactum duntaxat et non solemnis stipulacio interuenerit, uel quia Titius promittens pupillus proximus tamen pubertati erat.</p>
                    <p>Secus uero est de illa naturali obligacione per quam quis ad antidota obligatur ut si forte confitens liberaliter et multipliciter Ticio seruiuit.</p>
                    <p>Hoc etenim casu non ualet confitens propria auctoritate licite compensare uel retinere in foro anime quod ille sibi naturaliter dare uel facere tenetur quia nec tunc in iudicio compensare posset.</p>
                    <p>Salarium enim incerte pollicitacionis peti non potest.</p>
                    <p>Regulariter igitur ubi posset in iudicio compensare, non cogitur in penitenciali foro restituere in quo secundum illud ius naturale agitur quod in lege et euangelio continetur.</p>
                    <p>Non enim intendit confitens, contra ius naturale cum alterius iactura locupletari, nec alterum ledere, nec quod sibi non uult fieri alteri facere, sed solum sua cum moderamine inculpate tutele tantum tueri, quod quidem unicuique iure licet.</p>
                    <p>In hoc etenim foro probaciones non requiruntur.</p>
                    <p>Nam Deo, cui omnia nuda et manifesta sunt et qui nec fallit nec falli potest, utriusque debitum liquidum est et apud ipso iure compensacio facta est qui, secundum Augustinum, nouit quid unicuique fieri debeat.</p>
                    <p>Nam et dolus cum dolo, delictum cum delicto et culpa cum culpa, iure ualet compensari.</p>
                    <p>At uterque eorum delinquere uidetur, alienum scienter retinendo.</p>
                    <p>Ceterum si sit talis casus in quo in iudiciali foro compensacio seu deduccio nequaquam admittitur, ut in deposito uel quando de specie ad quantitatem uel de specie ad speciem compensacio obiicitur, uel quando dubia est causa ex qua compensacio fieri petitur et in aliis casibus, tunc quidem confessor non debet illum sue conscientie relinquere sed potius ad restituendum seu satisfaciendum sedulo inducere.</p>
                    <p>Sed et quia in rebus ambiguis absolutum non debet esse iudicium, sed in eis quod est certius est tenendum, in dubio quidem cautius est quod confitens soluat et satisfaciat et alter sibi maneat obligatus.</p>
                    <p>Nec confessores passim tales suis conscientiis relinquere debent, alioquin animas ad uaria precipicia mortis impellunt.</p>
                </div>
                <div>
                    <head>Capitulum F15</head>
                    <p>Porro si confitens rem suam penes Ticium deposuit, quam quia ille reddere contradicit nec ipse aliter recuperare ualet, sibi furtiue subtrahit, sunt qui dicunt eum peccare et in foro penitenciali ad restitucionem teneri, pro eo quia grauat depositarium, qui ad eiusdem rei restitucionem, uel saltem ad ostendendum se ad hoc minime teneri, remanet obligatus.</p>
                    <p>Seuera est tamen hec sentencia tum quia talis rem non contracta alienam, tum quia obesse non uult, tum quia uerus dominus ad quem ab alio res sua possessa reuertitur, eciam post tempora longiora retencionis, debet commodum obtinere, tum quia diuina iusticia, secundum quam hic agitur, iuris positiui regulis non ligatur.</p>
                    <p>Titius tamen esset quod superioris auctoritate hoc ageret.</p>
                </div>
                <div>
                    <head>Capitulum F16</head>
                    <p>Ad hec tamen que diximus opponitur, quia forte is, qui furtiue rem uel sibi debitum recuperauit, morietur et citius postmodum sibi conscienciam faciens satisfaciet heredibus defuncti sicque bis res restituetur seu debitum soluetur.</p>
                    <p>Sed ad hec est responsio, quia ex quo Ticio uiuenti reddere seu soluere maliciose noluit, dignum est ut de malicia sua damnum reportet.</p>
                    <p>Et, secundum Siluerium papam quod habuit amittat qui in probabili temeritate quod non accepit assumpserit.</p>
                    <p>Et ut dum querit usurpare quod suum non est, iusta animaduersione cogatur amittere quod suum est.</p>
                    <p>Sed et is qui furi uel raptori rem furtiuam uel raptam furatur, ut illam uero domino restituat, a furto excusari uidetur, nam negocium furis excusari uidetur, nam negocium furis utiliter gerit, unde ille cogitur hoc habere ratum.</p>
                    <p>Nemini tamen licet furari furi uel raptori, usurario uel auaro, rem furtiuam uel raptam ut ipse inde elemosinam faciat, quia non sunt facienda mala ut eueniant queque bona.</p>
                    <p>Aufert etenim illi facultatem restituendi rem, nec rapinam seu furtum iustificat largas ex inuasa re elemosinas faciendo, immo species furti est uelle de alieno largiri.</p>
                </div>
                <div>
                    <head>Capitulum F17</head>
                    <p>Qui rem aliquam sibi ad certum usum recepit, commodatam eam alteri commodando, furtum committit.</p>
                    <p>Sed et creditor qui re sibi obligata utitur, furtum committit; quo casu ad estimacionem usus, eciam re domino restituta, tenetur.</p>
                    <p>Illud autem notandum est quod si, circa illicite acquisitorum restitucionem, ambiguitas oritur, aut si res uel summa que restitucioni subiacet, magna est, nostrum erit tunc consilium expectandum.</p>
                    <p>Ad hec, sacerdotes damna data seu forefacta sibi a confitentibus, ut aliis restituant, assignata restituere non different uel retinere presumant, prout infra inter Constituciones, ubi de officio rectorum agitur, dicentur.</p>
                </div>
                <div>
                    <head>Capitulum F18</head>
                    <p>Caueat insuper quilibet parochialis sacerdos ne a parochianis suis in infirmitate constitutis donaciones bonorum suorum recipiat, nisi forte ad his qui sibi aliqua consanguinitatis linea sunt coniuncti uel nisi nomine ecclesiarum suarum donaciones huius recipiant.</p>
                    <p>Sepe namque, in fraudem ecclesiarum et ipsorum infirmorum et questus causa, ab ipsis sacerdotibus donaciones huius fieri procurantur, sub specie pietatis.</p>
                    <p>Sed et sacerdos iniungens confitenti sibi quod aliquas missas faciat celebrari, non offerat se ad celebrandum illas quamuis alias debeat esse beniuolus et paratus, ut premissum est, peccatorem erigere et onus secum ferre.</p>
                    <p>Sed nec tacite uel expresse aliquid exigat pro penitencia quam iniungit.</p>
                </div>
                <div>
                    <head>Capitulum F19</head>
                    <p>Illud quoque pretereundum non est quod excommunicatus uel ab homine suspensus uel alias absque titulo canonico ecclesiasticum recipit beneficium, si saluari desiderat, omnia inde percepta restituat.</p>
                    <p>Nonnuli eciam prudentes idem asserunt in preceptis ex quibuslibet rebus profanis excommunicacionis tempore acquisitis.</p>
                    <p>Sane clericus beneficiants grauiter ecclesiam suam damnificans, negligenter forte negocia ecclesie procurando, aut res illius indebite alienando, uel eas cum graui Ecclesie lesione in melioracionem sui patrimonii expendendo, ecclesiam reddere tenetur indemnem.</p>
                    <p>Sed et si e conuerso patrimonalia in negociis Ecclesie expenderit, ipse uel eius heres illa recuperabit.</p>
                    <p>Si uero meretricibus uel ioculatoribus, carnalitatis causa aut propter mundanum fauorem, erogauerit, tam ipse quam eciam recipiens ad restitucionem tenentur.</p>
                    <p>Secus si causa elemosine uel sustentande nature dederit.</p>
                    <p>Recipiens autem non ipsi danti sed eius successori uel in ipsius Ecclesie utilitatem ea restituere debet.</p>
                </div>
                <div>
                    <head>Capitulum F20</head>
                    <p>Porro habens predam seu rapinam ex iusto tamen bello, quia talia fiunt capientis, ad restitucionem non tenetur.</p>
                    <p>Secus si bellum fuerit iniustum.</p>
                    <p>Sed et ubi bellum iniustum fuerit, emptor talis rei, hoc sciens, ad restitucionem tenetur nec profecto liberatur illam uendendo seu quocumque titulo alienando uel rei morte uel amissione, quominus precium restituere teneatur secundum quod plus ualuit postquam emit, uel plus uendidit quam emerit uel tempore contractus ualeret et quicquid ex re ipsa habuit uel habere potuit, nullos sumptus deducendo, ut premissum est.</p>
                    <p>Contractando enim rem alienam furtum committit et fur semper in mora est.</p>
                    <p>Idemque est de secundo emptore et de tercio et aliis.</p>
                    <p>Et hec eadem eciam locum habent in re furtiua.</p>
                    <p>Si uero emptor bellum nouit fore iustum, excusatur omnino cum a uero domino emat.</p>
                    <p>Sed et si hoc nescit probabiliter, tamen hoc credit quia forte omnes uicini uel saltem maior pars, presertim sapientes et honestiores, ita credunt, durant hac bona fide, non tenetur.</p>
                    <p>Sed si postea ueritatem audiuerit, ex tunc tenetur.</p>
                    <p>Curet autem cautius negociari.</p>
                    <p>Quod si emptor factum sciebat sed ius ignorabat uel si forte crassa et supina facti ignorancia ductus, rem huius emerit, in iudicio quidem minime ad rei restitucionem tenetur.</p>
                    <p>Dicitur autem crassa ignorancia, quando uicinia communiter dicebat et credebat quod res huius esset de preda et bello iniusto, uel quando Ecclesia tale bellum prohibebat et si quando emit de hoc nichil cogitauit nec diligenter inquisiuit, in culpa est.</p>
                    <p>Tenetur ergo ad restitucionem iuxta posse, eciam si eum oporteat mendicare, nisi aliquod cum domino rei remedium ualeat inuenire.</p>
                    <p>Si autem nescitur cuius res ipsa fuerit uel scitur sed inueniri non potest, tunc fiat ut premissum est.</p>
                </div>
                <div>
                    <head>Capitulum F21</head>
                    <p>Inducentes tirannum aliquem ad guerram mouendam iniuste uel predam faciendam, insolidum ad restitucionem tenentur.</p>
                    <p>Ceterum si duo facientes principaliter inter se guerram pacificant ad inuicem et damna hinc inde data remittunt, talis quidem remissio non extenditur ad homines et ualitores eorum, nisi de expresso illorum sit facta assensu, immo eis est emenda et restitucio facienda.</p>
                    <p>Nam et ab illis non possent ipsi sine rapina extorquere tantumdem, uel nisi pax forsan aliter fieri non possit, nam tunc utiliter geritur partis negocium utriusque.</p>
                </div>
                <div>
                    <head>Capitulum F22</head>
                    <p>Officiales quoque incitantes et inducentes, ex certa sciencia et contra conscienciam, iudicem ad iniuste iudicandum, insolidum ad restitucionem tenentur.</p>
                    <p>Quia qui occasionem damni dat, damnum dedisse uidetur.</p>
                    <p>Si uero iudex simplex est et iudicat secundum conscienciam, deceptus tamen consilio assessoris bona fide electi, qui communiter iustus et peritus credebatur, excusatus est et assessor tenetur Tenetur eciam iudex et assessor ad restitucionem si se sciens imperitum se de iudicando intromittit quoniam culpa est immiscere se rei ad se non pertinenti.</p>
                    <p>Et talem eciam scienter eligens in culpa est.</p>
                    <p>Rursus assessor certum percipiens salarium et ultra illud aliquid extorquens, ad restitucionem tenetur.</p>
                    <p>Alii uero inferiores officiales et nuncii siue missi et similes, si certum percipient salarium et ultra illid aliquid extorquent, ad restitucionem tenentur.</p>
                    <p>Si uero certum non recipiunt salarium et ultra debitum modum et loci morem aliquid per vim uel immoderatam improbitatem extorquent, tunc quidem licet ad restitucionem non teneantur, debent tamen inde, tanquam de suo improbe tamen acquisito, elemosinas facere.</p>
                    <p>Prohibitus aduocare, ut religiosus et in sanctis ordinibus constitutus, in certis casibus si aduocare presumit, licet non cogatur salarium et a quo percepit, restituere quia eius non interest, ex quo ille in aliqua culpa amissionis cause non fuit, tenetur tamen iuxta sacerdotis consilium illud in pias causas elargiri.</p>
                    <p>Sed et si aduocatus immoderatum percipit salarium, uidelicet ultra quantitatem a iure taxatam, restituere tenetur ei a quo extorsit quod ultra recepit, quoniam non transit in ius eius.</p>
                    <p>Si uero per cauillaciones et malicias suas aduersario iustam causam abstulit, uel ipse grauauit, falso contra conscienciam allegando seu posicionem duplicem uel capciosam faciendo uel falsum testem instruendo uel clientulum suum ad uerum negandum inducendo uel litem ex industria protrahendo et similia, tunc insolidum illi ad uerum interesse tenetur.</p>
                    <p>Quod si, propter eius ignoranciam uel negligenciam, clientulus suus causam amisit, tenetur illi non solum salarium extortum, uerum eciam damnum litis restituere, nam impericia culpe annumeratur.</p>
                    <p>Uerum quanquam liceat ei uendere iustum patrocinium et iurisperito, uerum consilium pauperi tamen gratis consulere debet, si absque magno labore et studio respondere potest ut, sicut gratis accepit, sic et gratis det.</p>
                </div>
                <div>
                    <head>Capitulum F23</head>
                    <p>Testis corruptus ad restitucionem tenetur ei qui, propter eius falsum testimonium, causam suam amisit.</p>
                    <p>Si uero recepit premium propter uerum testimonium dicendum, tunc quod percepit, iuxta sacerdotis consilium, in pios usus erogare tenetur.</p>
                    <p>Idemque est de iudice mercede iustam sentenciam proferente.</p>
                    <p>Testis tamen et iudex delegatus sumptus moderatos et assessor competens salarium licite recipere possunt.</p>
                </div>
                <div>
                    <head>Capitulum F24</head>
                    <p>Accusatores ac denunciatores criminum hec calumniose agentes ad illati damni restitucionem tenentur.</p>
                    <p>Sed et qui ex odio, non ex charitate, denunciant uel accusant, penitenciam inde agere debent.</p>
                    <p>Tales eciam ad restitucionem, non solum pecunie siue damni, uerum eciam, fame, tenentur.</p>
                    <p>Ut si forte, uel per se uel per alios, contra aliquem cantilenam dixerunt uel libellum famosum scripserunt seu legerunt uel fame et honori illius detraxerunt ipsi in locis illis in quibus sentient illum ex premissis fore infamatum, profiteantur publice se mentitos fuisse.</p>
                    <p>Ubi autem a diuersis et super diuersis infamatus est, tunc arbitrio infamati uel saltem iudicis se super hoc purgent, ueniam insuper postulantes ab ipso.</p>
                    <p>Deteriores si quidem sunt qui aliorum uitam mores famamque corrumpunt, his qui aliorum substancias prediaque diripiunt.</p>
                </div>
                <div>
                    <head>Capitulum F25</head>
                    <p>Princeps si, sine iusta causa, legem contra ius naturale condidit, puta quod rerum dominia de uno in alium sine causa transferantur, talis quidem lex in foro anime seruanda non est, nec eciam contencioso.</p>
                    <p>Sed etsi lex seu constitucio iusta fuerit, ex causa scilicet iusta, in casu tamen de quo nunc agitur, causa illa cassata, restringenda est ipsa constitucio, in foro anime, ad casum illum tamen in quo fuit iusta.</p>
                    <p>Uerbi gracia: constitucio que excepcionem Macedoniam de qua premissum est, dat filiisfamilias, iusta est propter iustam causam, uidelicet ne inducantur ad perimendos parentes.</p>
                    <p>Sed si certum sit causam illam non subesse et quod pro sua necessitate mutuum susceperint, peccant quidem si se defenderint a soluendo.</p>
                    <p>Constituciones quoque contra salutem anime edite, seruande non sunt.</p>
                    <p>Immo conditores earum et statutorum iniquorum que sunt contra ius naturale, quod in lege et in euangelio continetur et in Ecclesiarum preiudicium et contra ecclesiasticam libertatem, et eorum consiliarii et scriptores et secundum ea iudicantes et ea obseruantes et exequentes ad restitucionem damni ex hoc secuti insolidum obligantur.</p>
                    <p>Idemque est si flant contra ius positiuum ad pauperes opprimendos et iusticiam impediendam; tunc insuper leges ipse et statuta ipso iure non tenent.</p>
                </div>
                <div>
                    <head>Capitulum F26</head>
                    <p>Princeps, pro temporali lucro, in grauamen populi, monetam mutans, in penitenciali foro ad satisfaciendum tenetur, presertim si primam iurauerat tenere monetam.</p>
                    <p>Sicut et nouum pedagium institutens qui similiter, nisi fiat populo cuius interest approbante, ad satisfaccionem tenetur.</p>
                    <p>Ab hoc tamen de iure excipitur imperator.</p>
                </div>
                <div>
                    <head>Capitulum F27</head>
                    <p>Usurarii et baratas et alia inhonesta et prohibita lucra exercentes, ad restitucionem tenentur.</p>
                    <p>Quicquid autem sorti accedit, usura est.</p>
                    <p>Unde scriptum est: Mutuum dantes nichil inde sperantes.</p>
                    <p>Sed nec ab infideli usuras recipere licet.</p>
                    <p>Si quis tamen receperit, satisfaciat inde, auctoritate Ecclesie, illis Christianis a quibus forsan ille usuras extorsit uel quibus est aliter obligatus uel in ede sacra ad id faciendum deponat, et taliter liberatur.</p>
                    <p>Quod si usurarius multa cum fenore lucratus est, de rigore iuris eciam talia lucra restituere tenetur sicut et fur uel raptor, inter quos et ipse enumeratur.</p>
                    <p>Quia tamen qui nimis emungit, sanguinem elicit, uisum est sapiencioribus in hoc casu sufficere debitori si sortem et sumptus et moderatum interesse duntaxat et non talia lucra recuperet quia hoc esset suum repetere cum usuris.</p>
                    <p>Cautela tamen est quod post talem restitucionem, remissionem de talibus lucris ab ipso postulet debitore.</p>
                    <p>Ceterum uxor, filii et familiares usurarii, furis et raptoris, de talibus lucris comedentes et induentes et unde uiuant aliunde non habentes, excusari uidentur, si tamen peccato non consentiunt, sed potius illum ad restituendum et se corrigendum inducunt.</p>
                    <p>Quod uerum est, si sit spes uerisimilis de illius correcciones.</p>
                    <p>Utantur tamen moderamine tali ut per hoc non subtrahatur illi, in totum uel in magna parte, restituendi facultas.</p>
                    <p>Si enim nulla sit spes de illius correccione, tunc illi, si sint aliqua bona separata, de iusto uiuant.</p>
                    <p>Alioquin sibi querant uictum a consanguineis uel amicis et potius hostiatim mendicent quam de talibus uiuant, quia potius debent omnia mala pati quam tali malo consentire.</p>
                    <p>Si uero uir crudelis non permittit uxorem de alio comedere, tunc uiuat de dote sua seu sponsalicio suo uel denunciet hoc amicis uel episcopo ut illum compescant.</p>
                    <p>Qui si nullo modo compesci poterit, comedat cum dolore cordis potius quam fame moriatur, nam et talis necessitas a pena furti excusat et, quam citius commode poterit, restituat et ad cautelam penitenciam agat.</p>
                </div>
                <div>
                    <head>Capitulum F28</head>
                    <p>Circa questas autem et toltas seu tallias, sciendum est quod si dominus, in concessione rei sue, retinuit quod possit talliare colonum, hoc licite facere potest.</p>
                    <p>Immo colonus de hoc ex certa sciencia aliquid retinens uel subtrahens uel celans, ad restitucionem tenetur.</p>
                    <p>Nec est uis, siue de hoc extet publicum instrumentum siue non, dum tamen sit antiqua et solita tallia et certa et que scitur uel probabiliter creditur quod ab inicio ex iusta causa fuerit imposita.</p>
                    <p>Uerumtamen si non fuit dictum quota tallia fiat sed, in concessione rei, fuit indeterminate dictum quod dominus, in tali homine uel casamento possit talliam facere, intelligendum est de moderata, considerata hominis facultate et casamenti qualitate; si uero dominus immoderate extorserit, debet ad restitucionem per sacerdotem induci.</p>
                    <p>Sed si colonus, non exactus tacite uel expresse, absque domini dolo et fraude, aliquid ultro domino offert, dominus gratis recipiens restituere non tenetur.</p>
                    <p>Secus tamen est si uiolenter aut minis uel terroribus extorsit.</p>
                    <p>Quod si forte ipse et eius predecessores tot exegerint ab hominibus suis quod, si uenderet quicquid habet, restituere non posset, tunc consulat ei sacerdos ut remittat hominibus, in recompensacionem, aliquam seruitutem ad quam et forte tenentur, uel concedat eis aliquam libertatem uel construat hospitale uel aliquid aliud pium agat cum consensu damna passorum uel successorum illorum.</p>
                    <p>Ei qui uoluntarie, cupiditatis causa, in ludo lucratus est, debet confessor iniungere quod talia lucra restituat, illi a quo lucratus est.</p>
                </div>
                <div>
                    <head>Capitulum F29</head>
                    <p>Circa negociatores, scire debet confessor quod qualitas lucri negociatorem aut excusat aut arguit quia et est questus honestus et turpis.</p>
                    <p>Quedam enim sunt negocia de sui natura illicita et inhonesta ut usura, simonia, meretricium, lenocinium et similia que absque mortali peccato exerceri non possunt, unde quilibet doli capax ea committens, obligatur et ad restitucionem tenetur.</p>
                    <p>Alia uero sunt negocia que, non de sua natura, sed ex adiuncta causa, sunt inhonesta, puta ex persona, ex loco, ex tempore, ex iniusto exercicio et fraudulenta intencione ut uendicio, locacio et similes contractus et eciam quasi contractus ut tutela, cura, negociorum gestio et similes, sub quo membro omnes artes mecanice ut textoria et sutoria et similes includuntur.</p>
                    <p>Hec siquidem sunt regulariter ex persona clericis inhonesta, quia Deo nemo militans implicat se negociis secularibus; sed laicis licita sunt, quamuis clerici datiuam tutelam miserabilium personarum suscipere possint.</p>
                    <p>Ex loco inhonesto sunt quando in lupanari uel in alio vili loco exercentur, uel in ecclesia; unde Dominus uendentes et ementes de templo eiecit, prout inter Constituciones dicetur, ubi de ecclesiis et earum priuilegiis agitur.</p>
                    <p>Ex tempore sunt inhonesta precipue iudicia, si in tenebris uel in tempore feriato exerceantur uel si forum aut nundine in diebus festiuis agantur.</p>
                    <p>Ex iniusto exercicio et fraudulenta intencione inhonesta sunt, quando in ipsis fraus committitur uel quando mensure et pondera iniusta sunt, uel quando ultra iustum et licitum modum extorquetur.</p>
                    <p>Idem quando plus a transeuntibus quam a uicinis extorquetur.</p>
                    <p>Item quando quis mentitur, iurat et deierat ut citius et carius uendat.</p>
                    <p>Et aliis uariis modis, in mecanicis, communiter peccatur, quoniam difficile est, inter ementis uendentisque commercium, non interuenire peccatum.</p>
                    <p>Quotiens autem talis scienter mentitur, mortaliter peccat et quotiens per mendacium proximum decipit, uel carius quam debeat uendit, ad restitucionem tenetur, quamuis iura positiua concedant ut, usque ad dimidiam iusti precii, contrahentes se inuicem licite decipere ualeant.</p>
                    <p>Si uero ignoranter mentitur, uel ex improuiso, quia lingua labilis est, uel eciam scienter sed intendit et scit illud prodesse sibi ut, sic se seruet indemnem et proximo non obesse, quia res ualet satis precium quod datur, et sic non est decepcio in ualore nec eciam in re, quia non uendit unam rem pro alia nec aliquo alio modo, tunc potest dici ueniale, nisi forte assidue et quasi ex consuetudine hoc fiat.</p>
                    <p>Debet itaque sacerdos toto posse tales inducere ut, bona fide et sine dolo ac fraude, officia sua exerceant, et mensuras et pondera iusta teneant.</p>
                    <p>Tutum autem esset talibus quod, de licencia sui pontificis, scirent quantum possent, in mensura bladi uel uini uel in libra piperis uel olei et similibus, lucrari uel quantum pro libra possent ultra quam emerint uendere in recompensacionem sumptuum et laboris.</p>
                </div>
                <div>
                    <head>Capitulum F30</head>
                    <p>Facientes et uendentes arcus, sagittas, lanceas, gladias, texicum, auriffisia, picturas et similia ex quorum officiorum lucro uiuunt, si hoc faciunt, ut ex his aliquis abutatur, mortaliter peccant, nam qui occasionem damni dat, damnum dedisse uidetur.</p>
                    <p>Si uero tales dicant se bonam habuisse intencionem, credentes tales fore alicui necessaria uel utilia uel habent animum indifferentem uel nil de hoc cogitabant, aut est talis res que esse ad humanum usum profutura, sicut arma ad tutelam corporis uel cultellus ad panem scindendum uel aurifrisia seu picture ad ecclesiasticum ornatum uel uenena ad corporis sanitatem confecta et similia, tunc quidem non peccant nisi forte consciencia sibi dictet quod is cui uendunt ad abutendum hec querit.</p>
                    <p>Si autem nulli usui humano accomoda sunt aurifrisia et picture, ad pompam et inanem gloriam factam et uenenum mortiferum nisi sit pro feris occidentis et similia, tunc faciendo, uendendo, tenendo et dando, peccant et damna que inde sequuntur sibi ualent merito imputari.</p>
                </div>
                <div>
                    <head>Capitulum F31</head>
                    <p>Circa facientes elemosinam de alieno seu de illicite acquisito, notandum est quod si habens aliena bona ad restitucionem tenetur, puta quia habuit ex iniusto bello uel ex furto, uel rapina, uel simonia, uel usura, uel ex naufragio, uel iniusto pedagio, uel iniustis talliis, uel vi, uel metu extorsit, uel in ludo, causa cupiditatis, acquisiuit, uel iudex, uel assessor seu officialis indebite aliqua acquisiuit.</p>
                    <p>In his quidem et similibus casibus in quibus quis ad restitucionem tenetur, elemosina uel personalis decima a tali dari uel recipi non debent.</p>
                    <p>Si uero ad restitucionem non tenetur, puta quia ex meretricio uel lenocinio uel histrionatu uel similibus acquisiuit, ex taliter quidem acquisitis elemosina et personalis decima et dari et recepi possunt, nam licet tales turpiter agant, non tamen turpiter recipiunt.</p>
                    <p>Sed et ubi ad restitucionem aliquis non tenetur, si tantum questus ex notorio peccato prouenit, Ecclesia recipere non debet, ne peccatum approbare uideatur.</p>
                    <p>Secus si occultum sit, quamuis prelatus hoc sciat.</p>
                </div>
                <div>
                    <head>Capitulum F32</head>
                    <p>Regulariter autem quicumque ex illicita negociacione uel aliter sine calumnia tamen aliquid iniuste acquirit quod tamen, iuxta premissa, restituere non tenetur, prudenter agit si illud in pios usus eroget de consilio sui confessoris.</p>
                    <p>Non damnamus tamen eum si suis heredibus talia relinquit.</p>
                    <p>De eo uero quod restitucioni subiacet, elemosina fieri non debet, nam species furti est uelle de alieno largiri nec debet quis male acquirere ut bene dispenset, nam abominabiles sunt hostie que ex scelere differuntur.</p>
                </div>
                <div>
                    <head>Capitulum F33</head>
                    <p>Religiosi autem et clerici administraciones habentes possunt elemosinam facere et oblacionem quinimo quicquid eis superest tenentur pauperibus erogare, quoniam quicquid habent clerici, pauperum est, nisi forte superioribus uel maiori monasterio illud ex debito restituere teneantur.</p>
                    <p>Pari quoque racione hoc licite facere possunt in studio uel peregrinacione, de suorum abbatum seu prelatorum licencia, existentes.</p>
                    <p>Religiosus tamen claustralis cuiuscumque religionis, proprio carens, nullam administracionem uel officium habens, quia nec proprium nec eciam uoluntatem habet, elemosinam uel oblacionem facere non potest nisi forte, cum abbatis uoluntate, de communibus rebus hoc faciat uel nisi forte hominem ad mortem esurientem uideat.</p>
                    <p>Tunc enim de licencia summi abbatis, scilicet Dei, omnia sunt communia, id est communicanda iuxta illud.</p>
                    <p>Pasce fame morientem quia, si non pauisti, occidisti.</p>
                </div>
                <div>
                    <head>Capitulum F34</head>
                    <p>Uxor quoque de rebus parafernalibus, id est suis propriis, potest, eciam uiro inuito, elemosinas et oblaciones facere; sed et de bonis uiri, de illius licencia et permissione, hoc indistincte facere potest et debet quinimo de pane, uino, codulio et similibus que, de laudabili et approbate more, quasi ubique ad uxoris dispensacionem pertinere solent, eciam sine illius expressa licencia, moderate tamen hoc facere potest, informans sibi conscienciam quod uir eius hoc ratum habere debeat, eciam si aliquando hoc leuiter sibi ad terrorem forte, ne immoderate effundat, prohibuerit, informans eciam sibi conscienciam ex pauperis qualitate, credens quod si uir illum uideret, idipsum faceret.</p>
                    <p>Sin, autem omnino credit hoc uiro displicere nec aliquo modo suam ualet conscienciam informare, nullatenus cum illius scandalo det, quia species furti est de alieno uelle largiri.</p>
                    <p>Quod uero de rebus uiri diximus idem eciam de dotalibus quarum maritus dominus est, intelligi debet.</p>
                </div>
                <div>
                    <head>Capitulum F35</head>
                    <p>Filius familias de castrensi et quasi castrensi peculio, nam quantum ad ilia paterfamilias censetur, elemosinam et oblacionem facere licite potest.</p>
                    <p>De aduenticio uero et profecticio, sine patris licencia uel permissione, id agere nequit nisi in casibus illis in quibus iure donare potest.</p>
                </div>
                <div>
                    <head>Capitulum G0</head>
                    <p>De sacramento eucharistie.</p>
                </div>
                <div>
                    <head>Capitulum G1</head>
                    <p>Eucharistia est quartum ecclesiasticum sacramentum.</p>
                    <p>Eucharistia autem grece dicitur, latine dator gratie uel bona gracia, ab eo quod est bonum et chrisma quod est gracia.</p>
                    <p>Eucharistia siquidem recte uiaticum appellatur quia reficiens in via ad patriam deducit.</p>
                    <p>Hostia uero, secundum Hebreos, dicta est ab hostio quia ad hostium tabernaculi offerebatur sed, secundum Gentiles, dicta est ab hoste, quia hostibus deuictis fiebat hostia, id est sacrificium, uictima uero pro uincendis.</p>
                    <p>Dicitur quoque hostia immolacio quia ibi Christus sacramentaliter immolatur.</p>
                    <p>De quo et quid sit sacrificium, quid holocaustum, quid cerimonie, quid panes proposicionis et de similibus, plenius diximus in Racionali diuinorum officiorum, in tractatu de oblacione sacerdotis, sub septima particula canonis.</p>
                </div>
                <div>
                    <head>Capitulum G2</head>
                    <p>Fratres carissimi, itaque corpus et sanguinem Domini cum timore et reuerencia sumite.</p>
                    <p>Quotidie tamen communicare, nec uituperare presumimus nec laudare.</p>
                </div>
                <div>
                    <head>Capitulum G3</head>
                    <p>Fideles manu propria communicate, et laico uel femine eucharistiam, ad deferendum infirmis tradere nolite.</p>
                    <p>In defectu tamen uestrum, si necessitas immineat, absque licencia et eciam uobis impeditis, de uestri licencia, diaconibus hoc liceat agere.</p>
                </div>
                <div>
                    <head>Capitulum G4</head>
                    <p>Semper in ecclesia eucharistiam paratam pro infirmis habete quam sepe renouare curate ne hostia corrumpi possit.</p>
                    <p>Requisiti ad infirmos sine mora eucharistiam, ne sine communione decedant, in decenti uase ferte et hoc cum superpellicio uel alio habitu honesto, lumine et squilla precedentibus et superpositis cruce ac uelamine mundo, quam per uos ipsos, nisi ut premissum est, ferte et referte caute et manifeste ante pectus cum omni reuerencia et honore ut ex hoc fidelium deuocio augeatur.</p>
                </div>
                <div>
                    <head>Capitulum G5</head>
                    <p>Quotiens autem in anno fideles communicare debeant, inter Constituciones dicetur.</p>
                    <p>In diebus illis in quibus est generalis communio facienda, parochianos uestros premonere studete ne aliquis in mortali peccato, occulto uel manifesto, existens communicare presumat, alioquin iudicium sibi manducat et bibit.</p>
                    <p>Et si forte aliquis peccator occultus ad communionem publice accedere presumpserit, eum seorsum et secrete diligenter admonete, ne communicare presumat, donec uere contritus fuerit et confessus.</p>
                    <p>Qui si abstinere noluerit, publice sibi communionem non denegetis.</p>
                    <p>Scriptum est enim: Non prohibeat dispensator pingues terre mensam Domini manducare, sed exactorem moneat timere.</p>
                    <p>Si uero secrete a uobis communionem petierit, eum omnino repellite.</p>
                    <p>Si autem peccatum eius de quo non est uere confessus, manifestum sit, debet sibi publice communio denegari et eciam osculum crucis, cum in Parasceue ab omnibus Christi fidelibus generaliter adoratur.</p>
                </div>
                <div>
                    <head>Capitulum G6</head>
                    <p>Hostias de alio quam de puro et mundo grano frumenti fieri et aliquid aliud admisceri, prohibemus omnino.</p>
                </div>
                <div>
                    <head>Capitulum G7</head>
                    <p>Sane si, post prolacionem uerborum illorum: Hoc est corpus meum quod pro uobis etc., et ante prolacionem illorum: Hic est sanguis meus noui et eterni testamenti... etc., sacerdos corporaliter impediatur quominus procedere possit, obmissa disputacione illa utrum panis sine uino uel uinum sine pane ualeat consecrari, consulimus ut illa talis hostia pro infirmis recondatur et super aliis speciebus panis et uini totus canon ex integro a substituto sacerdote repetatur, uel ipsa hostia in fine misse a ministro uel alio sumatur.</p>
                </div>
                <div>
                    <head>Capitulum G8</head>
                    <p>Legitur in Penitenciali Bede quod si aliquis, propter ebrietatem uel crapulam, eucharistiam euomerit, si laicus est, quadraginta diebus, si clericus uel religiosus, presbyter uel diaconus, septuaginta diebus peniteat; si propter infirmitatem, septem diebus peniteat.</p>
                    <p>Si uero per negligenciam aliquid de sanguine extra calicem in tabula stillauerit, statuit Pius papa quod lingua lambatur et tabula radatur.</p>
                    <p>Sed si non sit ibi tabula et in alio loco stillauerit, locus radatur ne conculcetur et rasura comburatur et cinis circa altare, si fieri potest, uel iuxta illud, recondatur et is cui illud acciderit, quadraginta diebus peniteat.</p>
                    <p>Si autem super altare stillauerit et tangat tantummodo primum pannum nec transeat ad secundum, minister incontinenti stillam sorbeat, si fieri potest, et tribus diebus peniteat.</p>
                    <p>Sed si stilla usque ad secundum pannum tantummodo peruenerit, quatuor diebus.</p>
                    <p>Si usque ad tertium pannum, octo diebus.</p>
                    <p>Si usque ad quartum, triginta diebus peniteat et lintheamina a stilla sanguinis tacta tribus uicibus id est tribus aquis minister, scilicet presbyter uel diaconus tantum, abluat, calice supposito et aqua ablucionis iuxta altare recondatur.</p>
                </div>
                <div>
                    <head>Capitulum G9</head>
                    <p>Si autem ante transsubstanciacionem pars uini et aque effusa fuerit, mutentur palle sub silencio et sacerdos celebrans suum officium exequatur.</p>
                    <p>Sed si totum effusum sit, tunc, confessione premissa, ministret denuo et reincipiat officium ab illo loco: Hanc igitur oblacionem ... etc.</p>
                    <p>Si uero post transsubstanciacionem effusa est pars, tunc similiter suum officium exequatur.</p>
                    <p>Si autem totum effusum est, ita quod nihil hauserit, quod ualde horribile est, tunc ponat hostiam super propiciatorium et ministret denuo panem, uinum et aquam et reincipiat: Hanc igitur, confessione tamen premissa et hostia seruata sumatur a ministro in fine misse uel seruetur pro infirmis.</p>
                </div>
                <div>
                    <head>Capitulum G10</head>
                    <p>Si autem musca uel aranea uel aliquid tale ante transsubstanciacionem uini in sanguinem in calice ceciderit, uinum illud proiiciatur et aliud uinum et aqua apponatur.</p>
                    <p>Si uero post transsubstanciacionem ibi ceciderit uel sanguinem tetigerit, sanguis sumatur et illud prius in alio calice sepe uino perfundatur et quanto diligentius et cautius fieri poterit, abluatur et demum super piscinam cremetur, quia vix illud posset absque horrore et uomitu sumi, aquam uero ablucionis sacerdos uel minister post communionem sumat.</p>
                </div>
                <div>
                    <head>Capitulum G11</head>
                    <p>Sed et si quis statim Christi corpore sumpto nauseam patitur, uomitus similiter super piscinam comburatur et puluis in ea mittatur.</p>
                    <p>Si tamen aliquam hostie particulam ibi uiderit uel si corpus Christi infirmo datum reiicitur, illud reuerenter suscipiatur et commixtum cum uino in calice sumatur; si integrum nequeat recipi et si horror sit illud sumere, pro reliquiis conseruetur; non igitur est danda eucharistia egroto uomenti, sed credat et manducauit.</p>
                    <p>Sed et si quis adeo egrotus est ut masticare non possit, sufficit ei aquam sumere a Christi corpore tactam; minimam tamen particulam eucharistia sumens, totum sumit corpus Christi.</p>
                </div>
                <div>
                    <head>Capitulum G12</head>
                    <p>Non est eciam danda eucharistia ebrio, insano, heretico, epileptico et similibus; nisi ebrietate uel infirmitate cessantibus.</p>
                    <p>Egroto tamen mentis sue compoti, muto et leproso post confessionem et absolucionem a peccatis, dari potest.</p>
                </div>
                <div>
                    <head>Capitulum G13</head>
                    <p>Quod si forte e naso sacerdotis celebrantis sanguis exierit uel nausea superuenerit, recipiatur in aliquo uasculo ne sancta contaminentur et, terso naso uel ore abluto, reincipiat sub silencio ubi dimisit.</p>
                    <p>Si uero infirmitas repente superuenerit, innitatur super crepidinem siue oram altaris uel sedeat donec conualescat et tunc reincipiat ubi dimisit.</p>
                    <p>Sed si nullo modo potest consummare ministerium, alius sacerdos paratus incipiat ubi ille dimisit.</p>
                    <p>Si autem incertum est ubi ille dimiserit, tunc quia periculosum esset uerba sacramenti iterare uel pretermittere, posita oblata illa super propiciatorium ministret denuo, de quo in titulo De diuinorum officiorum celebracione dicetur.</p>
                </div>
                <div>
                    <head>Capitulum G14</head>
                    <p>Ad hec statutum est in concilio Aurelianensi quod qui bene non custodierit sacrificium et mus uel aliud animal illud comederit, XL dies peniteat.</p>
                    <p>Qui autem perdiderit illud in ecclesia aut pars eius ceciderit et inuenta non fuerit, XXX dies peniteat.</p>
                    <p>In eodem eciam capitulo, in parte decisa, ita sequitur: perfundens aliquid super altare de calice, quando offertur, VI dies, aut si abundantius, VII dies peniteat.</p>
                    <p>Qui autem perfuderit calicem dum misse solemnitas celebratur, XL dies peniteat.</p>
                    <p>Si uero missa celebrata presbyter neglexerit recipere sacrificium, similiter XL dies.</p>
                    <p>Et qui pollutus nocturno tempore acceperit sacrificium, VII diebus peniteat.</p>
                    <p>Qui negligenciam erga sacrificium fecerit, ut a uermibus consumptum ad nihilum deuenerit, tres quadragesimas cum pane et aqua peniteat.</p>
                    <p>Si uero integrum inuentum fuerit et in eo uermis, comburatur et cinis sub altare recondatur et qui neglexerit quaternis diebus suam negligenciam soluat.</p>
                    <p>Si cum amissione saporis sacrificium decoloratur, XX dies ieiunio expleantur.</p>
                    <p>Qui uero conglutinatum merserit, VII diebus peniteat.</p>
                    <p>Si sacrificium fuerit sordida uetustate perditum, igne comburendum est et cinis iuxta altare condendus.</p>
                    <p>Premisssorum autem omnium dierum penitencia fiat arbitrio confessoris.</p>
                </div>
                <div>
                    <head>Capitulum G15</head>
                    <p>Si uero hostia uel aliqua eius particula sub palla altaris inueniatur et dubitetur utrum fuerit consecrata uel non, sacerdos, in fine misse, post sanguinis recepcionem, recipiat illam.</p>
                </div>
                <div>
                    <head>Capitulum G16</head>
                    <p>Porro licet uinum optimum pro sacrificio sit querendum, vicium tamen uini mundiciam non maculat sacramenti.</p>
                    <p>Unde siue sit mustum siue acidum siue mucidum, sacramentum in eo conficitur, quamuis tale uinum et uinum coctum uel rosatum uel speciatum in sacrificio, prout est possibile, sint uitanda.</p>
                    <p>Quod si uinum in calice congeletur, tamdiu exalet ibi sacerdos, donec glacies dissoluatur uel, si necesse sit, ignis adhibeatur.</p>
                </div>
                <div>
                    <head>Capitulum G17</head>
                    <p>Sane si sacerdos, post consecracionem hostie, uinum comperiat pretermissum, siquidem hoc studiose causa introducendi heresim factum est, nullum est Corporis sacramentum.</p>
                    <p>Si uero per negligenciam uel per obliuionem, nichilominus facta est consecracio corporis quia in eo sanguis est.</p>
                    <p>Tunc tamen uinum in calice ponat et super illud solummodo uerba consecracionis sanguinis repetat, scilicet ab illo loco: Simili modo ... etc., usque in finem, omissis tamen duabus crucibus que fiunt sigillatim super Corpus; uel uino apposito in calice, panem consecratum immitat in calice, sicque absque aliqua repeticione sumat sacrificium, sicut fit in Parasceue; uel hostia illa pro infirmis seruetur et super aliis nouis speciebus canon integre repetatur.</p>
                    <p>Si autem ante uerba transsubstanciacions, scilicet: Hic est calix ... etc., aduerterit uinum fore pretermissum uel eciam utrumque, scilicet uinum et aqua, tunc illa apponat in calice et in consecracione procedat, reincipiens ab illo loco: Hanc igitur oblacionem ... etc..</p>
                    <p>Quod si uinum sine aqua per negligenciam apponatur, non ideo minus est sacramentum quamuis sine aqua et lumine non deceat celebrari.</p>
                    <p>Si uero aqua sine uino apponatur, nil omnino agitur.</p>
                </div>
                <div>
                    <head>Capitulum H0</head>
                    <p>De extrema unccione.</p>
                </div>
                <div>
                    <head>Capitulum H1</head>
                    <p>Extrema unccio est quintum ecclesiasticum sacramentum, de qua Iacobus inquit: Infirmatur quis ex uobis inducat presbyteros ut orent super illum et bene habebit.</p>
                    <p>Infirmos ergo uisitate et reconciliate et iuxta apostolum oleo infirmorum inungite.</p>
                </div>
                <div>
                    <head>Capitulum H2</head>
                    <p>Fideles ad recipiendum unccionem extremam per quam uenialia delentur a quatuordecim annis supra diligenter admonete.</p>
                </div>
                <div>
                    <head>Capitulum H3</head>
                    <p>Quotienscumque necesse fuerit, extremam unccionem quis recipere potest et, sanitate recuperata, ad opus redire poterit coniugale.</p>
                    <p>Quamquam aliqui dixerint aliquem semel duntaxat inungi posse, licet eum pluries egrotare contingat.</p>
                    <p>Sed et semel inunctum per episcopum asserunt quidam non posse ulterius, propter illius reuerenciam, per simplicem sacerdotem inungi.</p>
                    <p>Hec unccio per solum sacerdotem fieri potest ubi alii clerici adesse non possunt.</p>
                </div>
                <div>
                    <head>Capitulum H4</head>
                    <p>Nullum inungite, nisi prius mentis compos existens uerbis aut signis id duxerit postulandum.</p>
                    <p>Scapulas egroti inungere nolite tum quia in baptismo fuerunt inuncte, tum quia amodo misterio carent.</p>
                    <p>Manus sacerdotis exterius inungatis quia in sui ordinacione interius per episcopum inuncte fuerunt.</p>
                </div>
                <div>
                    <head>Capitulum H5</head>
                    <p>Celeriter ad egrotum inungendum pergite ne inunctus decedat.</p>
                    <p>Egro inuncto conualescente loca inuncta lauentur et aqua unccionis in ignem proiiciatur, secus si decedat.</p>
                </div>
                <div>
                    <head>Capitulum I0</head>
                    <p>De ordine.</p>
                </div>
                <div>
                    <head>Capitulum I1</head>
                    <p>Ordo est sextum ecclesiasticum sacramentum de quo non multum expedit hic tractare, quoniam in Pontificali libro, Deo fauente, de illo dicemus.</p>
                </div>
                <div>
                    <head>Capitulum J0</head>
                    <p>De matrimonio.</p>
                </div>
                <div>
                    <head>Capitulum J1</head>
                    <p>Matrimonium est septium ecclesiasticum sacramentum.</p>
                    <p>Sane aliud sunt sponsalia et aliud matrimonium.</p>
                    <p>Sponsalia sunt futuri matrimonii repromissio ut si quis ita dicat: Promitto tibi quod contraham tecum matrimonium, uel equipolencia uerba, et si post huius sponsalia carnalis copula subsequatur, est matrimonium, iuris interpretacione, inter tales.</p>
                    <p>Debent autem contrahi post septennium et ante septimum annum completum contracta nullam optinent firmitatem.</p>
                    <p>Si tamen completo septimo anno, sponsalibus prius contractis, consentiunt contrahentes, ex tunc incipiunt ratificari sponsalia et ualere.</p>
                    <p>Hii autem qui sponsalia contraxerunt seu promissionem de contrahendo matrimonio fecerunt, non presumant cum aliis secunda sponsalia seu matrimonium contrahere, nisi prius a uinculo priorum sponsaliorum fuerint absoluti, presertim ubi super eorum obseruacione iuratoria promissio interuenit.</p>
                    <p>Et si qui contra fecerint, tale matrimonium non denuncietur in ecclesia, nec taliter nubentibus, sine nostra uel officialis nostri licencia, detur benediccio nupcialis.</p>
                </div>
                <div>
                    <head>Capitulum J2</head>
                    <p>Matrimonium uero est maris et femine legitima coniunccio quod per uerba contrahitur consensum exprimencia de presenti ut, si quis ita dicat: Accipio te in meam, accipio te in meum, uel equipollencia uerba.</p>
                    <p>Etas autem legitima ad matrimonium contrahendum est in masculo quartus decimus annus, in femina uero duodecimus completus.</p>
                    <p>Matrimonia igitur clandestina fieri prohibete.</p>
                    <p>Matrimonia quoque ante etatem nubilem in ecclesia solemnizare nolite.</p>
                    <p>Ignotis eciam personis illa interdicite, prout inter Constituciones dicetur.</p>
                </div>
                <div>
                    <head>Capitulum J3</head>
                    <p>Ad hec nupciarum solemnitatem et benediccionem certis anni temporibus facere nolite scilicet a prima dominica Aduentus Domini usque ad octabas Epiphanie et a prima dominica Septuagesime usque post octabas Pasche et a dominica ante Rogaciones usque ad proximam dominicam post Pentecosten; in ipsa tamen dominica et post ea, licite fieri possunt.</p>
                    <p>Sed et eisdem temporibus coniugatos ab opere coniugali abstinere hortamini et eciam in omnibus sabbatis usque ad feriam secundam et in uigiliis beate Marie et sanctorum Iohannis Baptiste et Euangeliste atque XII Apostolorum et in uigiliis in dictis aliorum sanctorum et eorum festis et quamdiu uxores in puerperio iacebunt uel menstrua patientur.</p>
                </div>
                <div>
                    <head>Capitulum J4</head>
                    <p>Nullus sponsam fratris aut consanguinei aut cuiuslibet alterius uxorem accipiat.</p>
                    <p>Nullus aliquam de consanguinitate prioris sponse uel e conuerso sibi matrimonialiter coniungat.</p>
                    <p>Raptum artius fieri prohibete.</p>
                    <p>Ne ad proximam sui sanguinis feminam usque ad quartum gradum inclusiue quisquam carnaliter accedat aut cum ea matrimonium contrahat sub anathemate interdicite.</p>
                    <p>Eos qui religionem intrare uel castitatem seruare uouerunt, matrimonia contrahere prohibete.</p>
                </div>
                <div>
                    <head>Capitulum J5</head>
                    <p>Nullum contrahere matrimonium cum illa quam pater eius baptizauit eciamsi fuerit sacerdos et tanquam sacerdos baptizans aut eciam quam ipsemet propriis manibus aut in baptismo tenuit permittite.</p>
                    <p>Omnes tamen filii et filie duorum compatrum uel duarum commatrum, siue ante compaternitatem siue post geniti fuerint, possunt inter se matrimonialiter copulari, illa tantum persona excepta per quam compaternitas est contracta quantum illa persona alicui filiorum sui patris uel matris spiritualis copulari non potest.</p>
                </div>
                <div>
                    <head>Capitulum J6</head>
                    <p>Nullum quoque cum commatre sua uel cum filia sua spirituali matrimonium contrahere sinite, nam et matrimonium tale contractum separandum est.</p>
                    <p>Sed, si, matrimonio iam contracto, uir tenet in baptismo uel confirmacione filium uxoris sue uel e conuerso uel eciam proprium filium non separatur propter hoc matrimonium siue id ex ignorancia siue ex malicia fiat.</p>
                    <p>Cum filia tamen compatris sui non tamen cum illa per quam contracta est compaternitas sed cum alia non prohibetur quis matrimonium contrahere, quamuis honestum sit abstinere.</p>
                </div>
                <div>
                    <head>Capitulum J7</head>
                    <p>Ad sciendum autem utrum quis duas commatres possit habere uxores, considerandum est an commatemitas post contractum matrimonium siue ante contrahatur, nam si ante ut si uxor tua antequam cum ipsa matrimonium contrahere; uel eciam postquam cum ea contraxisti prius tamen quam eam carnaliter cognosceres, tenuerat in baptismo uel in confirmacione infantem alterius mulieris, tunc uxore quidem tua mortua, poteris matrimonium contrahere cum illa commatre uxoris tue et sic in hoc casu duas commatres, unam post aliam, poteris habere uxores.</p>
                    <p>Sed et si filium uxoris tue ex alio uiro genitum aliqua mulier in baptismo seu in confirmacione tenuerit, mulier illa est uxori tue commater et non tua, ideoque, mortua uxore tua, eam habere poteris in uxorem.</p>
                    <p>Idemque est si filius tuus, de alia muliere genitus, ab aliquo in baptismo uel confirmacione suscipiatur, ille enim est tibi compater et non uxori tue.</p>
                    <p>Ideoque, te mortuo, relicta tua illum compatrem tuum poterit habere in uirum; in hoc ergo casu potest quis duas commatres, unam post aliam, habere uxores et aliqua duos compatres, unum post alium, in maritos.</p>
                    <p>Si autem uxor tua, postquam fuerit a te carnaliter cognita, suscepit in baptismo infantem alterius mulieris, illa cuius infans suscipitur efficitur tibi commater per factum uxoris tue cum qua una caro censeris, ideoque, mortua uxore tua, non poteris illam ducere in uxorem et e conuerso eadem compaternitas uxori adquiritur per maritum.</p>
                    <p>Et in hoc casu duas commatres habere non potes in uxores.</p>
                </div>
                <div>
                    <head>Capitulum J8</head>
                    <p>Ne mulier quantocumque annorum numero et ex quacumque causa uir eius abfuerit, donec ei de morte uiri constet, matrimonium cum alio contrahat, prohibete; idemque in uiro seruate.</p>
                    <p>Si autem alter coniugum diu abfuit et aliqui fide digni dicunt uel communis fama est illum obiisse, propter quod alter cum alio matrimonium de facto contrahit, taliter contrahentes mittantur ad nos, recepturi a nobis super hoc consilium salutare.</p>
                    <p>Absoluentur eciam a nobis uel officiali nostro ab excommunicacione contracta pro eo quod clandestine contraxerunt.</p>
                    <p>Et si sic contrahens postea credit aut dubitat primum uiuere, non debet ulterius a secundo debitum carnis exigere, sed exactus reddere tenetur Redeunte autem primo, ad illum redire tenetur.</p>
                </div>
                <div>
                    <head>Capitulum J9</head>
                    <p>Sane si quis cum aliqua coniugata adulteratur et uel ipsa uel adulter machinatur in mortem mariti ipsius adultere uel uxoris ipsius adulteri, hac intencione ut ipsi adulter et adultera contrahant inter se matrimonium post mortem alterius illorum; si mors fuerit propter hoc subsecuta non potest esse matrimonium inter eos.</p>
                    <p>Sed et si adulter promiserit adultere quod ducet eam in uxorem post mortem proprie uxoris, si est coniugatus, uel post mortem mariti adultere, si est coniugata, si ante uel post fidem datam seu promissionem factam de matrimonio inter se contrahendo predictus adulter cognouerit carnaliter predictam adulteram, uiuente marito adultere uel uiuente uxore ipsius adulteri, nunquam possunt inter se matrimonialiter copulari.</p>
                    <p>Item si adulter contraxit matrimonium de facto cum adultera sciente ipsum aliam habere uxorem, si ante uel post contractum tale matrimonium adulter ipse carnaliter cognouerit adulteram, uiuente marito ipsius adultere uel uxore ipsius adulteri, si est coniugatus, nunquam possunt matrimonialiter coniungi, mortuo marito ipsius adultere uel uxore ipsius adulteri.</p>
                    <p>Si uero nullus proxime precedentium trium casuum interuenerit et adulter, uxore sua mortua uel mortuo marito adultere, contraxerit matrimonium cum illa quam prius polluit per adulterium, non debet propter hoc matrimonium separari.</p>
                </div>
                <div>
                    <head>Capitulum J10</head>
                    <p>Arras, prout moris est, benedicite et nupcialem benediccionem date et quamuis honestum sit, si commode fieri potest, quod sponsus et sponsa uolentes matrimonium contrahere missam audiant et nupcialem benediccionem accipiant.</p>
                    <p>Si tamen aliquo modo impediti tandem, missa finita, ad ecclesiam ueniunt et benediccionem postulant sibi dari, eis illam date.</p>
                    <p>Prius autem quam nupcialis benediccio detur, sponsum et sponsam ut iurent, in presencia populi pro solemninate matrimonii in ecclesia congregati, se cum aliis matrimonium non contraxisse nec castitatem aut religiosis ingressum uouisse, inducere procurate.</p>
                </div>
                <div>
                    <head>Capitulum K0</head>
                    <p>De custodia et contractacione sacrarum rerum.</p>
                </div>
                <div>
                    <head>Capitulum K1</head>
                    <p>Secundo quoque illa uos conuenit sciencia exornari que in sacrarum rerum cauta custodia et contractacione consistit.</p>
                    <p>Nullam ergo feminam ad altare accedere uel calicem Domini tangere permittite.</p>
                    <p>Altare mundis linteis cooperite que et eciam uestimenta sacerdotalia saltem semel in anno lauentur.</p>
                    <p>Super altare nihil nisi capsas et reliquias, cruces et euangelia, candelabra et pixidem cum corpore Domini ad uiaticum pro infirmis, poni sinit.</p>
                    <p>Libros ecclesiasticos sufficientes habete.</p>
                    <p>Uasa sacra propriis manibus abluite et abstergite5.</p>
                    <p>In una quaque basilica sit piscina uel locus in sacrario uel iuxta altare paratus ubi aqua effundatur quando sacra uasa abluuntur uel manus post sacram communionem lauantur.</p>
                    <p>Ecclesie sint bene cooperte et munde et earum atria undique bene ornata et decenter custodita.</p>
                </div>
                <div>
                    <head>Capitulum K2</head>
                    <p>Ligna seu lapides ecclesiarum in aliis usibus non ponantur quam in edificacione seu reparacione alterius ecclesie uel hospitalis seu claustri uel dormitorii aut in clausura cimiterii seu in alio honesto edificio ad opus clericorum ecclesie seruientium deputato; in laicorum autem usibus et edificiis seu aliis profanis usibus non ponantur.</p>
                    <p>Idem quoque seruetur de uestimentis, palleis, auleis, cortinis et ceteris ecclesiasticis ornamentis, quia quod semel Deo dedicatum est ad humanos usus amplius transferri non debet.</p>
                </div>
                <div>
                    <head>Capitulum K3</head>
                    <p>Uasa ministerii altaris, corporalia, palle altaris et uestimenta ministrorum, cortine et omnia ornamenta ecclesie quotiens expedierit lauentur et munda ac</p>
                    <p>nitida conseruentur, indecens enim est sordes in sacris relinquere que dedecent eciam in profanis.</p>
                    <p>Nec ad usum seu pompam nupciarum uel funerum uel festiuitatum seu secularium rerum prestentur.</p>
                    <p>Sed nec uestes seu ornamenta mulierum uel uirorum aut equorum uel alia que in profanis fuerunt obsequiis, ad usum ponantur altaris nec inde sacre uestes fiant, sed de precio illorum uenditorum noua emantur.</p>
                </div>
                <div>
                    <head>Capitulum K4</head>
                    <p>Corporalia a sacerdotibus uel diaconibus tantum lauentur et hoc in uase in quo nihil aliud fiat et aqua ablucionis intra ecclesiam in loco ubi conculcari non possit, fundatur.</p>
                    <p>Pallas uero altaris decet a clericis inferioris gradus lauari.</p>
                </div>
                <div>
                    <head>Capitulum K5</head>
                    <p>Uestimenta et ornamenta ministrorum ecclesie, cruces, imagines, tecce, calices, uasa, corporalia et palle altaris benedici et consecrari oportet per episcopum, priusquam diuino officio deputentur, nec post benediccionem debent a laicis contractari.</p>
                    <p>Que si fuerint uetustate consumpta, nec aliis usibus ecclesiasticis sint apta, comburantur et cineres intra ecclesiam recondantur, ubi nequeant pedibus transeuntium conculcari.</p>
                </div>
                <div>
                    <head>Capitulum L0</head>
                    <p>De diuinorum officiorum celebracione.</p>
                </div>
                <div>
                    <head>Capitulum L1</head>
                    <p>Tercio illa sciencia ornatos uos esse conuenit que in diuinorum officiorum celebracione consistit.</p>
                    <p>Omni ergo nocte indefesse ad nocturnos surgite cursumque uestrum horis competentibus decantate.</p>
                    <p>Missarum celebraciones religiose peragite.</p>
                </div>
                <div>
                    <head>Capitulum L2</head>
                    <p>Decem tantum esse autenticas prefaciones scitote: prima est de Sancta Trinitate; secunda, de Christi Natiuitate; tercia, de Epiphania; quarta, de ieiunio Quadragesime; quinta, de Cruce; sexta, de Resurreccione; septima, de Ascensione; octaua, de Spiritus Sancti missione; nona, de Apostolis, et hoc secundum Pelagium papam; decima, de Beata Maria, secundum, Urbanum papam.</p>
                    <p>Sciant subdiacones ad dicendas horas canonicas se teneri.</p>
                    <p>Nullus qui non communicat missam dicat.</p>
                </div>
                <div>
                    <head>Capitulum L3</head>
                    <p>Nullus plures missas sub uno canone uel cum uno sacrificio uel unam cum duobus canonibus uel sacrificiis, celebrare presumat, quamuis sub uno canone possint plures hostie consecrari.</p>
                    <p>Reprobandi ergo sunt qui, incepta missa de die uel alia, procedunt in ea usque ad offertorium et tunc incipiunt aliam, forte de Sancto Spiritu, procedentes in ea usque ad eumdem locum sicque de pluribus missis faciunt, uel incepta missa pro uiuis iterum incipiunt aliam pro defunctis, et exinde procedentes dicunt secretallas iuxta numerum inceptarum missarum, semel tantum canonem dicentes et unam tantum hostiam consecrantes.</p>
                    <p>Et in fine tot postcommuniones dicunt quot missas inceperunt.</p>
                    <p>Potest tamen sacerdos unam missam cum sacrificio et aliam siccam dicere.</p>
                    <p>Missa sicca dicitur si sacerdos, non ualens conficere, quia forte iam celebrauit uel ob aliam causam, accepta stola, dicit introitum et alia cantualia, oraciones quoque, epistolam et euangelium et Benedicamus.</p>
                    <p>Sed nec improbandum est, si forte, ex deuocione non ex supersticione, acceptis uestibus sacerdotalibus, totum officium misse usque ad finem offertorii dicat, dimittens secretam et totum canonem.</p>
                    <p>Prefaciones uero dicere potest, licet in ea uideantur angeli ad consecracionem seu confeccionem corporis et sanguinis Christi euocari; oracionem quoque dominicam dicat, sed qui ibi sequuntur, sub silencio dicenda, non dicat; calicem et hostiam non habeat, nec de his que super ea dicuntur uel fiunt aliquid dicat uel faciat; potest eciam dicere Pax Domini, etc. et exinde officium peragere.</p>
                    <p>Tutius tamen est a talibus abstinere et precedentem formam seruare.</p>
                </div>
                <div>
                    <head>Capitulum L4</head>
                    <p>Nullus plures missas una et eadem die celebret, nisi in festo Natalis Domini et in aliis casibus approbatis, quos hic exprimere certa obmittimus racione et tunc, non nisi in ultima, uinum et aquam perfusionis sumat, nam post sumpcionem illius ieiunus non esset, sicque secunde misse celebracio impediretur, faciens illam purificacionem per aliquem sumi.</p>
                </div>
                <div>
                    <head>Capitulum L5</head>
                    <p>Nullus in magnis et populosis locis missam que non sit de die illa populo dicat, dimissa propria illius diei missa.</p>
                    <p>Nullus extra ecclesiam, per domos uel in locis non consecratis, missam celebret.</p>
                    <p>Nullus in altari in quo episcopus celebrauit, eadem die missam dicat.</p>
                    <p>Sed nec ea die qua episcopus aliquam ecclesiam uisitare debuerit, quisquam in parochia illa missam publice celebrare aut predicare presumat, donec ipse episcopus uisitacionis sue officium expleuerit, absque ipsius licencia speciali.</p>
                    <p>Nullus solus missam dicat, sed unusquisque presbyter clericum uel scolarem habeat qui epistolam legat et sibi ad missam respondeat et cum quo psalmos dicat.</p>
                </div>
                <div>
                    <head>Capitulum L6</head>
                    <p>Omni die dominica, exceptis Pascha et Pentecosten, ante missam, aquam benedicite et plebes uestras aspergite, ad quod solum agendum speciale uas et decens habete.</p>
                    <p>Oraciones missarum et prefaciones et canonem bene intelligere uel saltem distincte et memoriter scire et proferre studete.</p>
                    <p>Sed et secundum beatum Augustinum, librum sacramentorum siue missale, leccionarium, antiphonarium, baptisterium, computum, canones penitenciales, psalterium, homelias, per anni circulum dominicis diebus et singulis festiuitatibus scire necessario debetis.</p>
                </div>
                <div>
                    <head>Capitulum L7</head>
                    <p>Plebibus uobis commissis de euangelio uel de epistola uel de aliqua scriptura sacra, diebus dominicis et festiuis, aliqua prudenter annunciare curate.</p>
                    <p>Epistolam et euangelium bene legere et populo saltem ad litteram exponere scire studete.</p>
                    <p>Psalmorum uersus et eorum distincciones cum solitis canticis pronunciare scitote.</p>
                </div>
                <div>
                    <head>Capitulum L8</head>
                    <p>Symbolum Athanasii de fide catholica cuius initium est: Quicumque uult, memoriter tenete.</p>
                    <p>Exposicionem illius symboli: Credo in unum Deum, et oracionis dominice, iuxta tradicionem sanctorum patrum, uel prout in nostro Racionali clare traditur, penes uos scriptam habere et intelligere et inde populum uobis commissum assidue predicando instruere curate.</p>
                    <p>Ordinem eciam baptizandi et reconciliandi secundum canonum auctoritatem et ordinem inungendi infirmos et ordinem in exequiis mortuorum agendis et insuper martirologium et alia similia habete.</p>
                </div>
                <div>
                    <head>Capitulum L9</head>
                    <p>Kalendarium et computum saltem minorem, id est epactas, concurrentes et terminos regulares iuxta doctrinam in nostro Racionali clare et aperte traditam, scire studete.</p>
                    <p>Psalmos quoque penitenciales, preces eciam et exorcismos salis et aque, memoriter tenete.</p>
                    <p>Nullus clericus, nisi presbyter fuerit, catechizet, baptizet, aquam diebus dominicis exorcizet uel mortuos sepeliat.</p>
                    <p>Diaconus tamen, in articulo necessitatis, ubi sacerdos haberi non potest, hoc facere possit.</p>
                </div>
                <div>
                    <head>Capitulum L10</head>
                    <p>Nullus, nisi prius, dicto uel audito matutino et prime officio, uel eciam post sumptum cibum potumque quantumcumque minimum, missam dicat.</p>
                    <p>Nullus, nisi in nocte dormierit et digestione non celebrata, missam mane celebrare presumat, quoniam non intelligitur esse ieiunus.</p>
                    <p>Sed si digestio celebrata sit quamuis dormicio nulla precesserit, licite poterit celebrare.</p>
                    <p>Sed, et licet dormicio precesserit, si tamen digestio celebrata non sit, celebrare non licet.</p>
                </div>
                <div>
                    <head>Capitulum L11</head>
                    <p>Statutum est in concilio Toletano ne aliquis, sub excommunicacionis pena, missam inceptam imperfectam dimittat, nisi forte repentina infirmitate et intolerabili occupetur et tunc, si alius sacerdos adsit qui non celebrauerit illa die, per ipsum inceptum officium compleatur, incipiens ubi alius dimisit.</p>
                    <p>Sed si nescitur ubi dimisit, quia forsitan in secreta defecit, tunc incipiat a capite secretam, ut dictum est in titulo De Eucharistia, ideoque in premisso concilio statuitur ut sacerdos celebrans habeat post se uicini solaminis adiutorem.</p>
                    <p>Si uero alius sacerdos presens non fuerit, quacumque hora diei usque ad nonam haberi poterit, supplere poterit iuxta premissa quod primus sacerdos dimisit.</p>
                    <p>Sed si usque ad nonam haberi non poterit, remaneat officium inexpletum.</p>
                </div>
                <div>
                    <head>Capitulum L12</head>
                    <p>Post sumpcionem corporis et sanguinis Domini, semper alias duas sumpciones facite: primam de uino puro tantum, secundam de uino et aqua simul, et cum ista secunda digitos super calicem perfundite, prout iam dicetur et, postea recipite, nisi forte, ut premissum est, eadem die aliam missam celebraturi sitis.</p>
                </div>
                <div>
                    <head>Capitulum L13</head>
                    <p>Nemo in mortali peccato constitutus missam celebrare presumat, sed prius confiteatur, si inueniat sacerdotem, sed, si inuenire non possit, non celebret nisi forte causa urgens et necessaria immineat, que sine graui scandalo nequeat preteriri ut, si dies festiua aduenerit et populus iam conuenerit ad diuina nec alius presbyter adsit, uel si fumus alicuius sui parochiani in ecclesia presens sit, uel si sponsus et sponsa ad ecclesiam peruenerint matrimonium contracturi.</p>
                    <p>In hiis quidem casibus et similibus, si ueram habeat contricionem et firmiter proponat quam cito poterit confiteri, secundum quorumdam magistrorum sentenciam, poteri celebrare.</p>
                    <p>Sed si nec ueram habet contricionem nec propositum confitendi, nequaquam celebret, quantacumque necessitatem uel scandalum uideat imminere.</p>
                </div>
                <div>
                    <head>Capitulum L14</head>
                    <p>Porro si sacerdos demum post inceptam missam primo incipiat reducere ad memoriam se aliquid mortale commisisse peccatum de quo non fuit confessus et adsit alius sacerdos cui possit confiteri, confiteatur priusquam ulterius procedat, iuxta illud Matthei: Si offers munus tuum ad altare et ibi recordatus fueris, etc.</p>
                    <p>Si uero nullus adsit sacerdos cui statim possit confiteri, perficiat missam inceptam, si tamen ueram habet contricionem et firmiter proponit quam cito poterit confiteri.</p>
                    <p>Si uero nec conteritur nec confiteri proponit et adhuc uerba illa: Hoc est corpus meum, etc. non protulit, officium ceptum complere non debet.</p>
                    <p>Si autem, post confeccionem siue postquam protulit uerba predicta, reducat primo ad memoriam illud mortale peccatum, indistincte compleat officium quod incepit et conteratur ac doleat quod ita tarde penitet et confiteatur quam cito habere poterit confessorem.</p>
                </div>
                <div>
                    <head>Capitulum L15</head>
                    <p>Circa pollucionem autem notandum est quod illa quandoque contingit in somnis ex infirmitate seu superfluitate nature, et tunc non est peccatum quia tunc quis magis patitur quam agere uideatur, ideoque, nisi ex deuocione, a misse celebracione abstinere non tenetur.</p>
                    <p>Quandoque ex crapula uel nimia potacione precedentibus, et tunc ueniale peccatum est, unde honestum est, non tamen necessarium, a misse celebracione illa die abstinere, maxime si nulla sit necessitas celebrandi.</p>
                    <p>Si tamen crapula uel nimia potacio ex praua consuetudine et frequenter contingit, tunc mortale peccatum est et ideo, donec confessus fuerit, celebrare non debet.</p>
                </div>
                <div>
                    <head>Capitulum L16</head>
                    <p>Si autem contigerit ex turpi imaginacione uel illicita et inhonesta confabulacione precedentibus, consensu subsecuto, mortale peccatum est, ideoque a misse celebracione et eucharistie percepcione abstinere debet donec contritus fuerit et confessus, si habere possit copiam sacerdotis et eciam post contricionem et confessionem, honestum esset abstinere, licet non necessarium, illa die presertim si non subsit necessitas propter quam debeat celebrare.</p>
                    <p>Si uero non possit copiam sacerdotis habere et habeat contricionem et propositum cum poterit confitendi, celebret, si necessitas immineat, prout de alio sacerdote peccatore, quando necessitatis articulus imminet, est premissum.</p>
                </div>
                <div>
                    <head>Capitulum L17</head>
                    <p>Laid autem ad processionem uel ad aliud diuinum officium infra ecclesiam uel extra, non utantur uestibus benedictis sed nec laici cantare uel legere nescientes, infra cancellos in choro cum clericis stent uel sedeant, dum diuina officia celebrantur, precipue ubi sine clericorum impedimento hoc fieri non potest, nec eciam aliqua monialis uel eciam femina secularis presbytero celebranti ministret uel iuxta altare uel infra cancellos sedeat dum diuina officia celebrantur.</p>
                    <p>Alia circa hoc inter Constituciones querantur.</p>
                </div>
                <div>
                    <head>Capitulum M0</head>
                    <p>De officio misse.</p>
                </div>
                <div>
                    <head>Capitulum M1</head>
                    <p>Quia uero misse officium, quod inter cetera diuina officia excellentius est, multo deuocionis et cautele studio ac uniformiter conuenit celebrari, in quo plures sepe incaute et uarie plurimum perspeximus celebrare et in signis et corporis gestibus reprehensibiliter oberrare, idcirco ad simplicium sacerdotum instruccionem, aliqua super hiis, hic, sub compendio, prouidimus perstringenda, plura circa hec pretermittentes, ne lectoribus difficultatem aut forte perplexitatem inducere uideamur que tamen et de singulis raciones in nostro Racionale diuinorum officiorum lector sedulus poterit reperire.</p>
                </div>
                <div>
                    <head>Capitulum M2</head>
                    <p>Sacerdos itaque missam celebraturus, ingrediens ecclesiam, confiteatur peccata sua et ingrediendo dicat: Introibo in domum tuam, adorabo ad templum sanctum tuum et confitebor nomini tuo.</p>
                    <p>Postea, dictis psalmis cum uersibus et oracionibus consuetis exuit uestes communes, dicens: Exue me, Domine, ueterem hominem cum actibus suis et indue me nouum hominem qui secundum Deum creatus est in iusticia et sanctitate ueritatis.</p>
                    <p>Postea, uolens sacras uestes induere, dicit: Sacerdotes tui induantur iusticiam et sancti tui exultent.</p>
                    <p>Induens itaque camisiam uel superpellicium, dicit: Indue me, Domine, indumentis uirtutum in preparacione euangelii pacis.</p>
                    <p>Deinde pectinat caput suum, dicens: Unge, Domine, caput meum, et faciem meam laua ut ornatus uirtutibus, acceptum tibi sit obsequium meum.</p>
                    <p>Post hec, lauat manus et os, dicens: Lauabo manus meas in domo tua, Domine, inter innocentes et circuibo altare tuum ut enarrem mirabilia tua.</p>
                </div>
                <div>
                    <head>Capitulum M3</head>
                    <p>Quo facto, signo crucis prius facto, imponit sibi amictum, dicens: Pone, Domine, galeam salutis in capite meo ad expugnandum omnes diabolicas cateruas.</p>
                    <p>Postea, induit albam, dicens: Indue me, Domine, lorica iusticie et dealba me a delicto meo ut, cum hiis qui stolas suas dealbauerunt in sanguine agni, gaudiis perfruor celi.</p>
                    <p>Deinde, se cingulo cingit, dicens: Precinge, Domine, lumbos mentis et corporis mei balteo castitatis et circumcide vicia cordis et corporis mei.</p>
                    <p>Deinde, imponit sibi fanonem seu manipulum in brachio sinistro, dicens: Da mihi, Domine, manipulum portare ad abstergendum omnem peccati maculam ut tibi digne ac laudabiliter ualeam seruire et contra hostes tuos spe firma ueritatis et eme uiriliter dimicare.</p>
                    <p>Postea, imponit sibi stolam, preparans illam in modum crucis ante pectus et dicens: Stola iusticie circumda, Domine, ceruicem meam et ab omni pollucione peccati purifica mentem meam.</p>
                    <p>Et nota quod sacerdos, ministrans tanquam diaconus, debet stolam sicut diaconus tenere, nisi alicuius ecclesie consuetudo aliter suaserit faciendum.</p>
                    <p>Ultimo induit casulam seu planetam, dicens: Indue me, Domine, indumento humilitatis et caritatis, quo contra hostem protectus induci merear in tabernacula sempiterna et laudare nomen tuum in secula seculorum.</p>
                    <p>Amen, uel alias oraciones, sicut ei placuerit, dicat.</p>
                </div>
                <div>
                    <head>Capitulum M4</head>
                    <p>Hiis igitur uestibus ornatus et paratus, stans erectus ante altaris gradus, iunctis manibus mediocriter eleuatis, dicit:</p>
                    <p>V: Adiutorium nostrum in nomine Domini.</p>
                    <p>R: Qui fecit celum et et terram.</p>
                    <p>V: Introibo ad altare Dei.</p>
                    <p>R: Ad Deum.</p>
                    <p>Ps. Iudica me Deus, cum Gloria Patri.</p>
                    <p>Deinde repetitur:</p>
                    <p>V: Introibo.</p>
                    <p>R: Ad Deum.</p>
                    <p>V: Confitemini Domino quoniam bonus.</p>
                    <p>R: Quoniam in seculum misericordia eius.</p>
                    <p>Deinde, mediocriter inclinatus, facit confessionem, dicens: Ego fragilis et infelix peccator, confiteor Deo omnipotenti, beate Marie semper uirgini, beato Micheli archangelo, beato Iohanni Baptiste, sanctis apostolis Petro et Paulo, omnibus sanctis et uobis, fratres, me grauiter, omnibus sanctis et uobis, fratres, me grauiter peccasse superbia, cogitacione, delectacione, ingratitudine, negligencia, omissione, consensu, uerbo et opere et in cunctis uiciis, mea culpa, mea culpa, mea maxima culpa, ter tundendo pectus, precor beatam Mariam semper uirginem, beatum Michelem archangelum, beatum Iohannem Baptistam, sanctos apostolos Petrum et Paulum, omnes sanctos et uos, fratres, orare pro me Dominum Deum nostrum, ut misereatur mei.</p>
                    <p>Et stat taliter inclinatus, donec responsum fuerit: Misereatur tui omnipotens Deus et dimittat tibi omnia peccata tua preterita, presencia et custodiat a futuris, saluet et confirmet te in omni opere bono et perducat ad uitam eternam.</p>
                    <p>R: Amen.</p>
                    <p>Confiteor, etc.</p>
                    <p>Quo dicto, erigens se, facit absolucionem, dicens: Misereatur, etc., ut supra.</p>
                    <p>Indulgenciam, remissionem et absolucionem omnium peccatorum nostrorum, graciam et consolacionem Sancti Spiritus, cor semper uere et fructuose penitens tribuat nobis omnipotens et misericors Dominus R: Amen.</p>
                </div>
                <div>
                    <head>Capitulum M5</head>
                    <p>Uerumtamen, si sacerdos celebraturus participauit excommunicatis, confiteatur alteri sacerdoti priusquam faciat confessionem, dicens, una cum illo, psalmum Deus misereatur nostri.</p>
                    <p>Kyrie eleison, Christe eleison, Kyrie eleison, et is cui confitetur dicit: Pater noster.</p>
                    <p>V: Suscepimus, Deus.</p>
                    <p>R: In medio.</p>
                    <p>V: Saluum fac.</p>
                    <p>R: Deus meus, etc. et absoluat ilium et alia dicat, prout dicetur ubi de regimine animarum agetur.</p>
                    <p>Si autem episcopus, uolens illam missam audire, adsit, ipse facit confessionem, prout diximus in Libro Pontificali, sacerdote a sinistris eius manente, et facta per episcopum absolucione, sacerdos dicit:</p>
                    <p>V: Introibo ad altare Dei.</p>
                    <p>R: Ad Deum qui letificat.</p>
                    <p>V: Adiutorium nostrum, etc.</p>
                    <p>R: Qui fecit celum, etc.</p>
                    <p>V: Sit nomen Domini benedictum.</p>
                    <p>R: Ex hoc nunc, etc.</p>
                    <p>Postea, dicit sacerdos: Iudicium pro peccatis meis, et pontifex iniungit ei Pater noster uel Aue Maria uel simile et alter mox dicit et uobis, id ipsum uel aliud, iuxta uelle.</p>
                </div>
                <div>
                    <head>Capitulum M6</head>
                    <p>Absolucione itaque finita, sacerdos benedicit incensum, superposito signo crucis, dicens: In cuius honore cremaberis, ab alio benedicaris et thus taliter benedictum in turribulo ponit.</p>
                    <p>Post hoc, dicit: V: Deus, tu conuersus, etc.</p>
                    <p>R: Et plebs, etc.</p>
                    <p>V: Ostende nobis, etc.</p>
                    <p>R: Et salutare, etc.</p>
                    <p>V: Domine exaudi, etc.</p>
                    <p>RI Et clamor meus, etc.</p>
                    <p>V: Dominus uobiscum.</p>
                    <p>R: Et cum spiritu tuo.</p>
                    <p>Oremus.</p>
                    <p>Aufer a nobis, Domine, etc., uel alia, et dicitur hec oracio aliquantulum alte; finis eius est: Per Christum Dominum nostrum.</p>
                    <p>R: Amen.</p>
                </div>
                <div>
                    <head>Capitulum M7</head>
                    <p>Confessione itaque facta, mox premissa oracione finita, ascendit gradus altaris et, inclinatus coram medio altaris, iunctis manibus, dicit sub silencio oracionem illam: Oramus te, Domine, ut per merita et intercessionem sanctorum quorum reliquie hic sunt, et omnium aliorum sanctorum, indulgere digneris omnia peccata.</p>
                    <p>Amen.</p>
                    <p>Et si dubitat utrum sint ibi reliquie, dicat: Ut per merita omnium sanctorum tuorum, etc.</p>
                    <p>Qua completa, erigens se et manus super altare deponens, osculatur illud in medio impresso ibi prius signo crucis, dicens oracionem: A uinculis peccatorum nostrorum absoluat nos omnipotens pius et misericors Dominus.</p>
                    <p>Amen, uel aliam.</p>
                    <p>Deinde osculatur librum euangeliorum in loco illo in quo euangelium legi debet ad missam, quem paratum subdiaconus, si adsit, sibi debet, a sinistra altaris parte, apertum offerre, dicens: Per hos sermones sancti euangelii Domini nostri Iesu Christi, filii sui, indulgeat nobis Dominus omnia peccata nostra.</p>
                    <p>Amen.</p>
                    <p>Quo osculato, signet se signo crucis.</p>
                </div>
                <div>
                    <head>Capitulum M8</head>
                    <p>Et nota quod iugende sunt manus; primo, quando sacerdos a sacrario uadit paratus ad altare; secundo, quociens inclinat se ante altare; tercio, quando in collectis secretis et in postcommunionibus seu complendis, uenitur ad ultimum Per Dominum, ubi plures dicuntur, uel ad primum, ubi una tantum dicitur; quidam tamen tunc demum eas iungunt cum in fine Per omnia secula dicunt; quarto, postquam inceperit Gloria in excelsis Deo et Credo; quinto, quando uadit ad sedem; sexto, quando ab ea reuertitur ad altare; septimo, quando ante prefacionem dicit: Gracias agamus Domino Deo nostro; octauo, in fine prefacionis quando dicit: Supplici confessione dicentes; nono, quando incipit Te igitur; decimo, antequam leuet hostiam, cum dicit: Fiat dilectissimi, etc.; undecimo, ante Pater noster, cum dicit: Etprestas nobis, etc.; duodecimo, quando accipit hostiam a patena ut eam super calicem frangat; tercio decimo, quociens a libro redit ad medium altaris; quarto decimo, quandocumque a medio altaris reuertitur ad librum, dicto Dominus uobiscum, Oremus; quinto decimo, quando ab altari uadit ad piscinam uel reuertitur; sexto decimo, quando, completa missa, reuertitur ad sacrarium.</p>
                    <p>In omni autem iunccione manuum similis eleuacio procedat, equalis et moderata.</p>
                </div>
                <div>
                    <head>Capitulum M9</head>
                    <p>Item nota quod inclinat se sacerdos: primo, ante gradus altaris in confessione, ut premissum est; secundo, ante altare, cum dicit: Oramus te, Domine, ut per merita; tercio, post offertorium, cum dicit: Suscipe, Sancta Trinitas; quarto, cum dicit: Te igitur, clementissime pater; quinto, cum dicit: Supplices te rogamus; sexto, ante pacem, cum dicit: Domine Iesu Christe, qui dixisti apostolis, etc.; septimo, post pacem, cum dicit: Domine Iesu Christe, fili Dei vivi, etc. et Percepcio, etc.; octauo, post missam, cum dicit: Placeat tibi, Sancta Trinitas.</p>
                    <p>Et sciendum quod inclinaciones predicte faciende sunt coram altari.</p>
                </div>
                <div>
                    <head>Capitulum M10</head>
                    <p>Sunt et alie inclinaciones que fiunt super altare mediocriter: prima, cum dicit Gloria in excelsis Deo, quando profert uerba illa: Suscipe deprecacionem nostram; secunda, quando sacerdos debet legere euangelium, dicendo: Munda cor meum, etc.; R: Sit Dominus in corde meo, etc.; tercia, cum dicit Credo, quando profert uerba illa: Et homo factus est; quarta, quando, collocato calice, uadit ad abluendum manus; quinta, cum dicit: Sanctus, sanctus; sexta, quando nominatur beata Uirgo Maria in oracione Communicantes, etc.; septima, post consecracionem hostie, quando debet eleuari; octaua, ante Pater noster, cum dicit: et prestas nobis; nona, cum nominatur beata Uirgo in oracione Libera nos; decima, cum dicit: Agnus Dei; undecima, in percepcione; duodecima, si post percepcionem uadit ad piscinam; tercia decima, quandocumque Iesus Christus nominatur.</p>
                    <p>Et omnes iste inclinaciones fiunt supra medium altaris.</p>
                    <p>Item, uertens se ad populum, cum dicit: Orate, fratres, uel Obsecro uos, etc., parum se inclinat.</p>
                </div>
                <div>
                    <head>Capitulum M11</head>
                    <p>Item nota quod sacerdos osculatur altare: primo, dicta oracione illa: Oramus te, Domine, ut per merita etc.; secundo, ante collectam primam, dicturus: Dominus uobiscum; tercio, post euangelium, dicturus: Dominus uobiscum; quarto, dicturus: Orate, fratres; quinto, post Te igitur, dum dicit: uti accepta habeas; sexto, post supplices, cum dicit: ex hac altaris participacione; septimo, finita oracione illa: Domine Iesu Christe qui dixisti apostolis tuis, etc. priusquam det aliis pacem; octauo, ante primam postcommunionem, cum est dicturus: Dominus uobiscum; nono, completa missa, dicta oracione: Placeat tibi, sancta Trinitas.</p>
                    <p>Et nota quod omnia oscula supradicta fiunt demissis manibus super altare.</p>
                </div>
                <div>
                    <head>Capitulum M12</head>
                    <p>Ante collocacionem autem calicis et post percepcionem sacramenti, fiunt in medio altaris, recte super crucem in consecracione altaris de chrismate factam, facto semper prius signo crucis super loco osculando.</p>
                    <p>Post collocacionem uero calicis ante percepcionem, fiunt super altare a sinistra parte calicis, prope hostiam, nullus prius facto signo crucis super loco osculando.</p>
                    <p>Sed tamen dicturus: Orate fratres ei Dominus uobiscum, finitis postcommunionibus, priusquam se uertat ad populum, producit signum crucis ante faciem suam.</p>
                    <p>Et nota quod ter osculandus est liber, scilicet quando primo ingreditur ad altare; secundo, lecto euangelio; tercio, ante canonem crucifixi imaginem osculatur.</p>
                </div>
                <div>
                    <head>Capitulum M13</head>
                    <p>Circa eleuacionem et extencionem manuum sacerdotis, notandum est quod semper quando eas eleuat siue quando stat conuersus ad altare, siue quando uertit se ad populum, eleuat eas mediocriter, ita quod eleuacio nec excedat humeros nec nimium deprimatur, sitque distencio in latum semper moderata et equalis, ita quod dextera sit ante dextrum humerum et sinistra ante sinistrum, extensis utriusque manus digitis sed non disiunctis.</p>
                </div>
                <div>
                    <head>Capitulum M14</head>
                    <p>Item nota quod septem uicibus populus salutatur in missa; primo, ante primam collectam; secundo, ante euangelium; tercio, ante offertorium; quarto, ante prefacionem, quando sacerdos dicit: Per omnia secula seculorum.</p>
                    <p>Dominus uobiscum; quinto, cum dicit: Pax Domini sit semper uobiscum; sexto, ante primam postcommunionem; septimo, ante Ite, missa est; octauo, ut quidam dicunt, post offertorium, nam dicturus: Orate, fratres, etc., debet predicere in silencio Dominus uobiscum.</p>
                    <p>Uerumtamen licet quos salutamus faciem eis regulariter representemus, tamen in quinque duntaxat ex premissis salutacionibus sacerdos ad populum se conuertit.</p>
                    <p>Non enim in illa que fit ante euangelium, nec in illa que fit ante prefacionem, nec in illa que fit ante pacis osculum, se conuertit.</p>
                </div>
                <div>
                    <head>Capitulum M15</head>
                    <p>Postquam autem sacerdos altare et librum euangeliorum fuerit osculatus, accipit, ante medium altaris, turribulum de manu diaconi et incensat altare, incipiens ab eius medio, contra faciem suam, et primo incensat partem dexteram et postea incensando redit ad sinistrum cornu altaris, deinde incensat sinistrum latus et transiens thurificando per partem anteriorem redit demum ad dextrum cornu altaris.</p>
                    <p>Thurificato autem altari, restituit turribulum diacono, si adsit, qui, osculata eius manu et recepto turribulo, thurificat ipsum sacerdotem trahendo ei planetam a parte anteriori et postea, secundum morem quarumdam ecclesiarum, incensat circumcirca altare.</p>
                </div>
                <div>
                    <head>Capitulum M16</head>
                    <p>Sacerdos uero in dextro cornu altaris residens incipit ibi dicere, per se uel cum ministris si adsint, sine nota, introitum et Kyrie eleison et interim sibi debet planeta super humeros et a parte anteriori parari et alia eciam indumenta.</p>
                    <p>Quibus dictis, sedeat cum ministris ad dextrum latus altaris.</p>
                    <p>Cantatis autem a choro introitu et Kyrie eleison, surgit et accedens ante medium altaris, manus super illud deponit et postea, sursum oculos leuans, incipit, manibus ante humeros eleuatis: Gloria in excelsis Deo, si dicendum sit.</p>
                    <p>Quo finito uel, si dicendum non sit, non incepto, osculatur medium altaris facto prius cum manu dextera crucis signo super illud et, postea, iunctis manibus, uertens se ad populum, dicit ad illum: Dominus uobiscum.</p>
                    <p>Quo dicto, conuertens se ad medium altaris, dicit ibi: Oremus.</p>
                </div>
                <div>
                    <head>Capitulum M17</head>
                    <p>Et nota quod quandocumque uertit se ad populum, debet se uertere a dextra parte et, quandocumque se ad altare conuertit, per eadem partem se ad illud conuertit, nisi tunc quando ante secretam dicit: Orate, fratres, et quando, missa finita, populum benedicit, tunc enim a sinistra parte altaris se conuertit ad illud.</p>
                </div>
                <div>
                    <head>Capitulum M18</head>
                    <p>Item nota quod in quacumque parte altaris sacerdos stat, diaconus et subdiaconus retro post eum stare debent, parati ad ministerium oportunum et quandocumque et in quacumque parte altaris se ad populum uertit, illi, a tergo eius stantes, ad populum se similiter uertere debent et, eo ad altare se conuertente, ipsi similiter se conuertunt.</p>
                    <p>Dicto autem Dominus uobiscum, diaconus statim se ad sacerdotem uertit, priusquam ille se ad altare conuertat et planetam ei a parte anteriori trahit et sacerdos ad altare conuersus, dicto Oremus, mox transiens ad dextrum eius cornu, ubi est liber, dicit ibi et terminat collectam uel collectas, si plures dicantur, et ille semper dici debent in numero dispari, uidelicet una uel tres uel quinque, nec multum expedit plures dici.</p>
                    <p>Quibus cum nota dictis, dicere poterit submisse oraciones pro se, uidelicet illam: Omnipotens sempiterne Deus qui me peccatorem sacris altaribus, etc., uel alias, sicut sibi placuerit, et eciam illam collectam Augustini communem pro uiuis et mortuis: Omnipotens, sempiterne Deus, qui uiuorum, etc.</p>
                    <p>Quando uero dicendum est: Flectamus genua, sacerdos, stans ad dextrum cornu altaris et se ad populum non uertens, incipit absolute: Oremus, siue Dominus uobiscum et, facto modico interuallo, postquam dictum est: Flectamus genua et Leuate, dicit collectam.</p>
                    <p>Qua finita, legitur leccio una uel plures, singulis leccionibus singulas premittendo collectas.</p>
                    <p>In quibus omnibus idem modus seruetur, preterquam in ultima oracione, que epistolam immediate precedit, in qua semper, ut dictum est, se uertens ad populum dicit: Dominus uobiscum.</p>
                </div>
                <div>
                    <head>Capitulum M19</head>
                    <p>Deinde legitur epistola que, in missa solemni, in medio ecclesie legi debet super pulpitum seu ambonem excelsum, ita quod legens recte uersus altare seu orientem respiciat.</p>
                    <p>In priuatis uero missis et pro defunctis, epistola in presbyterio iuxta altare dici debet, ita quod legens epistolam contra faciem altaris stet et ipsum altare seu orientem recte respiciat.</p>
                    <p>Et, si episcopus adsit, lecta epistola, is qui eam legit, ferens librum clausum ante pectus, genu flectit coram illo.</p>
                    <p>Episcopus uero super librum dexteram manum ponit et ille eam osculatur, quo facto pontifex illum benedicit et ille, erectus, librum deponens, ad locum suum redit.</p>
                    <p>In missa tamen pro defunctis, non uenit subdiaconus ad osculum manus.</p>
                    <p>Dum uero legitur epistola, sacerdos uel diaconus, si adsit extendat super altare illam pallam corporalem que calici subponitur in altari, ita quod longitudo illius in longum extendatur altaris, non tamen propter puluerem usque ad oblacionem calicis explicetur.</p>
                    <p>Quo peracto, sacerdos, in missa solemni pergit ad sedem.</p>
                </div>
                <div>
                    <head>Capitulum M20</head>
                    <p>Lecta igitur epistola, in missa solemni, perlectisque in sede cum ministris graduali et aliis que ante euangelium sunt dicenda, subdiaconus parat calicem, infundendo uinum sine aqua in illo et patenam, cum hostia superposita, illi superponendo, et utrumque decenter mapula munda operiendo et sic paratum uel super altare uel in alio loco honesto collocat.</p>
                    <p>Quo facto, redit cum aliis ad sedendum.</p>
                    <p>In missa uero priuata, ipse sacerdos potest parare predicto modo calicem priusquam missa incipiatur, uel post predicacionem uel post euangelium, prout siibi magis fuerit oportunum.</p>
                </div>
                <div>
                    <head>Capitulum M21</head>
                    <p>Finito Alleluia quod in alto loco dici debet, uel eciam graduali quod in gradibus ante altare cantari debet, seu tractu, quando non dicitur Alleluia qui tractus in loco demisso dici debet, diaconus, si adsit, genu flectens coram altari, dicit, manibus iunctis, oracionem illam: Munda cor meum, etc. et sacerdos interim mittit incensum sibi ab acolito ministratum in turribulo, dicens: Odore celestis inspiracionis accendat Dominus corda et corpora nostra ad audienda et implenda euangelii sui precepta, signum crucis faciens super illud uel, si episcopus adsit, ipse benedicit incensum et in turribulo ponit.</p>
                    <p>Diaconus uero, dicta premissa oracione: Munda cor meum, etc., accipit librum euangeliorum de medio altaris, qui prius ibi per acolitum positus erat et, ferens librum ipsum ante pectus, super sinistram manum dextera superposita, conuersus ad sacerdotem uel ad episcopum, si sit ibi, capite inclinato, petit benediccionem ab illo, dicens submisse: Iube, Domine, benedicere, quem sacerdos uel episcopus, si adsit, signo crucis signans, dicit: Dominus sit in corde tuo et in labiis tuis, etc.</p>
                    <p>Deinde diaconus, benediccione accepta, ferens librum clausum ante pectus, precedentibus eum primo loco thuriferario et secundo loco ceroferariis uel e conuerso, si malint, pergit, per dexteram partem chori, ad pulpitum ubi, in loco eminenti, euangelium legi debet, subdiacono eum sequente et nil ferente; in quibusdam tamen ecclesiis fert puluinar.</p>
                    <p>Et diaconus salutans populum incipit alta uoce: Dominus uobiscum, et dicens Sequencia uel Initium sancti euangelii, signat librum et se ipsum in fronte, in ore et pectore, signo crucis et thurificat librum.</p>
                    <p>Deinde legit euangelium uersus aquilonem super aquilam.</p>
                    <p>Subdiaconus uero, dum ille legit, sinistram manum uel puluinar libro subponit, ceroferariis et thuriferario in medio eorum et cuncto populo facies uersas ad ipsum diaconum legentem habentibus.</p>
                    <p>Finito euangelio, diaconus, facto ante faciem suam signo crucis, osculatur librum et reuertitur ad sacerdotem uel episcopum, primo, si adsit, precedente eum subdiacono immediate et librum euangeliorum clausum ferente, et incensetur per diaconum sacerdos et episcopus, si adsit, et ipse osculetur euangelium quod lectum est, dicens: Pax Christi, quam nobis per euangelium suum tradidit, confirmet et conseruet nos in uitam eternam, Amen.</p>
                    <p>Si uero non adsit diaconus, ipse sacerdos, antequam legat euangelium, inclinatus supra medium altaris, dicit: Sit Dominus in corde meo, etc., Munda cor meum etc., et mox, transiens ad sinistrum cornu altaris et se signaculo crucis signans, legit ibi euangelium.</p>
                    <p>Quo finito, osculatur librum, dicens: Pax Christi, etc. ut supra proximo, uel, si uelint, eundo et redeundo subdiaconus immediate diaconum precedat.</p>
                    <p>In missa tamen pro defunctis non legitur euangelium in loco eminente sed in demisso, scilicet in presbyterio prope altare, nec tunc ad euangelium thurificatur, nec liber osculandus pontifici offertur, quamuis legens euangelium illum, si uelit, ualeat osculari.</p>
                </div>
                <div>
                    <head>Capitulum M22</head>
                    <p>Deinde, reuersus ad medium altaris, depositis super illud manibus, incipit, manibus eleuatis, alta uoce: Credo in unum Deum, si est dicendum.</p>
                    <p>Quo dicto, uel si non sit dicendum non incepto, osculatur altare et, iunctis manibus, uertens se ad populum, dicit ad illum: Dominus uobiscum, et mox conuersus, dicit in medio altaris: Oremus et, statim transiens ad dextrum cornu, legit ibi offertorium et lauat et tergit manus dicens: Largire sensibus nostris, Omnipotens Deus, ut sicut abluuntur exterius, etc.</p>
                    <p>Deinde, ad medium altaris reuersus, offert hostiam super patenam inter manus eleuatam in altum, dicens oracionem illam: Suscipe, Sancte Pater, etc. uel aliam; qua dicta, hostiam decenter collocat super corporale ad sinistrum latus calicis uel inter se et calicem prout magis elegerit.</p>
                    <p>Post hoc, conuersus ad acolitum tenentem ampullam cum aqua, benedicit super illam, dicens: Ab illo benedicatur cuius spiritus super eam ante mundi exordium ferebatur et, accepta ampulla de manu acoliti osculantis manum eius, fundit in terra parum de ipsa aqua et mox ponit aquam in calice quem tenet in manu sinistra, minus tamen quam sit ibi de uino, ita quod absorberi possit a uino.</p>
                    <p>Quo facto, deponit calicem ad latus altaris et, iunctis ante pectus manibus, dicit oraciones illas: Deus qui humane substande dignitatem, etc. et illam: Ex latere Christi sanguis et aqua exisse, etc. uel alias.</p>
                </div>
                <div>
                    <head>Capitulum M23</head>
                    <p>Uel si diaconus adsit, ipse cum utraque manu calicem tenet, dum ille aquam fundit et ponit et premissas oraciones dicit.</p>
                    <p>Quo facto, sacerdos calicem de altari uel de diaconi manibus acceptum, in altum cum ambabus manibus eleuatum, erectis ad celum oculis, offert, dicens: Offerimus tibi, Domine, calicem, etc.</p>
                    <p>Et tunc diaconus dicit: Acceptum sit Deo omnipotenti sacrificium istud.</p>
                    <p>Immola Deo sacrificium, etc. ut infra.</p>
                    <p>Uel ipsemet diaconus offert calicem modo premisso, utroque simul dicente: Offerimus tibi, Domine, etc.</p>
                    <p>Qua oracione dicta, sacerdos uel diaconus, si ipse offerat, producto cum calice quem tenet in manu dextera, signo crucis supra corporale, cum collocat super illud uel ad dextrum latus hostie uel recte post hostiam, ita quod hostia sit media inter calicem et sacerdotem, prout magis elegerit et statim, cum palla corporali illum cooperit diaconus uel sacerdos.</p>
                </div>
                <div>
                    <head>Capitulum M24</head>
                    <p>Si autem episcopus adsit misse, tunc priusquam hostiam sacerdos offerat, ipse uel diaconus, si adsit, ampullam cum aqua illi ostendit, dicens: Benedicite, et ille benedicit, ut premissum est.</p>
                    <p>Deinde, aqua in calice missa, ut supra, sacerdos patenam cum hostia calici superponit et uel ipse uel diaconus calicem simul cum patena et hostia ei similiter ostendit, dicens: Benedicite.</p>
                    <p>Episcopus uero, signo crucis facto, benedicit, dicens: Benediccionis et consecracionis angelus, uirtute Sancte Trinitatis, descendat super hoc munus.</p>
                    <p>Quo facto, sacerdos offert et collocat prius hostiam et postea calicem, ut premissum est.</p>
                    <p>In missa uero pro defunctis, sacerdos incipiens dicere: Hostias et preces quas tibi, Domine, laudis offerimus etc. tenet in altum calicem simul cum patena et hostia superposita, et mox deponit simul super altare et tunc singulatim offert et deponit utrumque, ut premissum est.</p>
                </div>
                <div>
                    <head>Capitulum M25</head>
                    <p>Collocato autem et cooperto calice, sacerdos, ante altare inclinatus, dicit oracionem illam: In spiritu humilitatis, etc. deinde, se erigens, dicit oracionem illam: Ueni sanctificator, etc. et dicens in illa benedic, etc. facit unum signum crucis communiter super hostiam et calicem.</p>
                    <p>Calicis et hostie oblacione facta, conuertens se ad ministros, benedicit thus sibi a subdiacono oblatum, dicens: Per intercessionem beati Michelis archangeli, etc. uel aliam.</p>
                    <p>Dicens enim in predicta oracione: Benedicere, etc. tunc producit super illud signum crucis et benedictum thus, in turribulo quod a diacono tenetur, ponit.</p>
                    <p>Turribulo autem de manu diaconi, cum osculo manus, accepto, stans ipse ante medium altaris, eleuat illud in altum, manibus iunctis, dicendo oracionem illam: Incensum istud a te bendictum, etc. uel aliam.</p>
                </div>
                <div>
                    <head>Capitulum M26</head>
                    <p>Postea facit cum turribulo ter crucem communiter super hostiam et calicem dicendo ter uersum illum: Dirigatur, Domine, etc., ita quod recta pars crucis ducatur super hostiam tantum, transuersa uero primo super hostiam, deinde super calicem, et hoc obseruatur in omnibus crucibus que simul et communiter super hostiam et calicem producuntur et rectius fieri uidetur.</p>
                    <p>Hoc autem fit quando hostia ad sinistrum latus calicis manet.</p>
                    <p>Deinde circumferat ter ipsum thuribulum in girum circa hostiam et calicem.</p>
                    <p>Et postea prosequendo illos uersus: Eleuacio manuum mearum, etc. usque ad finem illius uersus: Non declines cor, etc. thurificet totum altare, incipiens in medio, contra faciem suam et, procedens ad dexteram partem.</p>
                    <p>Et postea rediens inde procedat ad sinistram, deinde a sinistro latere altaris procedat thurificando per anteriorem partem usque ad dextrum latus.</p>
                    <p>Postea rediens ad medium altaris thurificando semel thurificet producendo simul et communiter signum crucis super hostiam et calicem et postea ter thurificet ante illa.</p>
                    <p>Thurificacione expleta, restituit turribulum diacono dicens oracionem illam: Accendat Dominus, etc. et ille, cum osculo manus eo recepto, thurificat sacerdotem, trahens planetam a parte anteriori.</p>
                    <p>Et si uelit, et nunc et in prima thurificacione, thurificet altare per circuitum, primo a parte dextera, deinde a sinistra, postea thurificet digniores personas astantes.</p>
                    <p>Thuriferarius uero ipsum et alios ministros et populum thurificet prout uiderit faciendum.</p>
                    <p>Sane quando celebratur pro defunctis, thurificato altari et sacerdote uel episcopo, nullus alius thurificari debet.</p>
                    <p>Altari thurificato, sacerdos oblaciones a populo recipit.</p>
                    <p>In quibusdam tamen ecclesiis prius oblaciones recipit et postea altare thurificat, quod rectius fieri uidetur ut sic immediate, post altaris thurificacionem, populus thurificetur.</p>
                </div>
                <div>
                    <head>Capitulum M27</head>
                    <p>Hiis igitur peractis, sacerdos ad dextrum altaris cornu transiens, lauat digitorum summitates et cum illis labia, dicens: Lauabo inter innocentes, etc. ut audiam uocem, etc., et ex tunc cum pollicibus et indicibus cum quibus tractare debet sacram hostiam nihil aliud tangat usque post factam communionem, sed et calicem et patenam et alia que tangere oportuerit, cum reliquis digitis tangat.</p>
                    <p>Lotis itaque et diligenter extersis digitis, inclinet se ante medium altaris, dicens oracionem illam: Suscipe, sancta Trinitas, etc. uel: Aperi, Domine, os meum ad benedicendum nomen sanctum tuum, munda cor meum ab omnibus uanis et nequissimis cogitacionibus ut exaudiri merear deprecans te pro me et pro populo tuo quem elegisti tibi.</p>
                </div>
                <div>
                    <head>Capitulum M28</head>
                    <p>Quod dicta, erectus et manibus super altare depositis osculatur illud super corporale, prope sinistram partem hostie et mox, facto ante faciem signo crucis, disiunctis spacio medii palmi ab inuicem manibus, uertit se ad populum; tunc, iunctis ante pectus manibus, dicit, uoce demissa, ita tamen quod audiri a circumstantibus possit: Orate, fratres, etc. uel Obsecro, etc.</p>
                    <p>Que dicendo conuertit se ad altare ex parte sinistra, ut premissum est.</p>
                    <p>Diaconus uero et populus, postquam dixit: Orate, fratres, etc. dicunt: Immola Deo sacrificium laudis et redde Altissimo uota tua, ipseque tuus pius et misericors adiutor et exauditor existat, mittat tibi auxilium de sancto et de Sion tueatur te; memor sit omnis sacrificii tui et holocaustum tuum pingue fiat.</p>
                </div>
                <div>
                    <head>Capitulum M29</head>
                    <p>Conuersus igitur sacerdos ad altare, ut premissum est, et stans ante medium altaris et respiciens crucifixum, dicit, iunctis manibus: Suscipe, Domine, sacrificium de manibus meis ad laudem et gloriam nominis tui, ad utilitatem quoque meam totiusque Ecclesie sancte tue.</p>
                    <p>Deinde, respiciens librum, manibus ut prius ante humeros eleuatis, dicit secretellas et in fine ultime secretelle, dicens: Per omnia secula seculorum, eleuatis altius et iunctis manibus, et insuper sursum erectis oculis, mox manus super altare deponit et, post modicam horam, eleuata uoce, incipit: Per omnia secula secutorum, et dicens: Sursum corda, in altum respicit et sursum manus eleuat, sed dicens: Gracias agamus, iungit manus.</p>
                    <p>Quo dicto eas ad primum statum reducit, parum inclinans prosequendo prefacionem.</p>
                </div>
                <div>
                    <head>Capitulum M30</head>
                    <p>Prefacione finita, dicens: Supplici confessione dicentes, rursus in altum eleuat et iungit manus, inclinans paululum, sicque super altare mediocriter inclinatus, dicit, uoce submissa, cum ministris uel per se, si illi non sint: Sanctus, sanctus, et dicens: Benedictus qui uenit, etc. signat se.</p>
                    <p>Quo dicto, diaconus, sumens patenam de altari, tradit eam subdiacono qui illam in munda mapula inuolutam tenet in manu dextera eleuatam, stans retro sacerdotem post diaconum donec finiatur Pater noster.</p>
                    <p>In quibusdam tamen ecclesiis, detecta tenetur uel in missa non solemni ipse sacerdos mox, post hostie oblacionem, sub palla corporali a dextra parte pedis calicis, reuolutam abscondit.</p>
                </div>
                <div>
                    <head>Capitulum M31</head>
                    <p>Sacerdos autem, dicto Sanctus, sanctus, in quibusdam ecclesiis, inclinatus ante medium altaris, dicit secrete ter: Propitius esto, Domine, huic peccatori, percutiendo ter pectus cum tribus digitis dextre manus absque pollice et indice, dicit eciam oracionem: Aperi, Domine, os meum ad benedicendum nomen sanctum tuum mundaque cor meum ab uniuersis uanis et nequissimis cogitacionibus ut exaudiri merear, orans pro populo quem elegisti tibi.</p>
                    <p>Postea, erectus, osculatur in libro imaginem crucifixi.</p>
                    <p>Deinde, erectus, eleuatis in altum et iunctis manibus, continuo se sic iunctis manibus, coram medio altaris reuerenter inclinat, incipiens, uoce submissa: Te igitur, etc. et dicens: ac petimus, erigit se et, depositis manibus super altare, dicens: uti accepta habeas, osculatur illud iuxta hostiam a parte sinistra.</p>
                    <p>Deinde, dicens: Hec dona, hec munera, hec sancta sacrificia illibata, facti tres cruces continue et communiter, tam super hostiam qua super calicem.</p>
                </div>
                <div>
                    <head>Capitulum M32</head>
                    <p>Subsequenter, eleuatis et extensis ante humeros manibus, ut premissum est, canonem prosequitur.</p>
                    <p>Et cum dixerit: Memento, Domine, famulorum famularumque tuarum, subsistit paululum in mente cogitans et habens memoriam uiuorum pro quibus specialiter orare intendit: illa enim oracio commemoracio est pro uiuis et postea resumit uerba illa et omnium circumstandum, etc.</p>
                    <p>Deinde prosequitur canonem usque ad oracionem illam: Hanc igitur oblacionem, quam dicit respiciens hostiam mediocriter inclinatus post hoc prosequitur usque ad oracionem.</p>
                    <p>Quam oblacionem, etc. et ibi dicens: Benedictam, ascriptam, ratam, facit continue tres cruces communiter super hostiam et calicem.</p>
                    <p>Item, postea dicens: Racionabilem, acceptabilemque facere digneris, manus ante humeros eleuat sicut prius.</p>
                    <p>Dicens uero: Ut nobis corpus et sanguis, facit iterum duas cruces distincte, primam super hostiam tantum et secundam super calicem tantum.</p>
                    <p>Dicendo autem postea: Dilectissimi filii tui, etc. eleuatis et iunctis manibus ante faciem, suspicit paulisper in altum et mox, parum supra altare inclinatus, tergit plane super pallam corporalemnpollices et indices, incipiens: Qui pridie, etc.</p>
                    <p>Et dicens: Accepit panem, eleuat parum hostiam ab altari, ducens plane eius circumferencias inter duos digitos ut puluerem et particulas non habentes amoueat.</p>
                    <p>Sicque parum inclinatus supra altare et tenens illam inter pollices et indices et dicens: Eleuatis oculis in celum, eleuat et ipse in altum oculos.</p>
                    <p>Item, dicens postea: Benedixit, facit sollemniter signum crucis super ipsam hostiam cum dextera manu et prosequitur canonem, proferens deuote et bene distincte singula uerba consecracionis, sepe in libro respiciendo, quantumcumque illa mente tenus sciat.</p>
                    <p>Quibus dictis, ipse primus cum mediocri inclinacione et reuerenti deuocione, adorat sacrum Domini corpus.</p>
                    <p>Et postea reuerenter eleuat in altum, ita quod a populo uideri et adorari possit, et mox in loco suo reponit, reuerenter iunctis manibus, illi inclinans et dicens, si uelit: Salue, lux mundi, uerbum patris, hostia uera, caro, deitas integra, uerus homo.</p>
                </div>
                <div>
                    <head>Capitulum M33</head>
                    <p>Deinde incipiens: Simili modo, etc., ipse uel diaconus discooperit calicem et mox sacerdos illum cum utraque manu accipit, et dicens: Accipiens et hunc preciarum calicem, parum illum eleuat ab altari et dicens: Item tibi gracias agens, illum iterum super altare deponit.</p>
                    <p>Dicens uero: Benedixit, producit sollemniter super illum cum manu dextera signum crucis, tenens ipsum cum sinistra.</p>
                    <p>Et rursus dicens: Accipite et bibite, illum parum eleuat ab altari et sic eleuatum tenet, donec dixerit: In remissionem peccatorum.</p>
                    <p>Quo dicto, illum iterato in altari deponit et reuerenter inclinando adorat et deinde ipse uel diaconus, si due palle corporales habentur, cum altera illarum illum operit et opertum deuote in altum eleuat ut a populo uideri et adorari possit et mox illum caute in loco suo reponit, dicens: Hec quocienscumque feceretis, etc. et, depositum, iunctis manibus, reuerenter inclinatus, adorat, dicens, si uelit: Aue, sanguis Christi qui effusus es pro redempcione generis humani.</p>
                    <p>Qui uero, secundum morem suum, unam tantum pallam habent calicem discoopertum eleuant et statim depositum operiunt.</p>
                </div>
                <div>
                    <head>Capitulum M34</head>
                    <p>Et nota quod, ab hoc loco usque ad ultimam purificacionem digitorum, sacerdotis iungendi sunt pollices cum indicibus, preterquam in signacionibus et cum tangitur corpus Domini.</p>
                    <p>Ante hunc uero locum et post dictam purificacionem, cum eleuat et extendit manus, pollices parum separantur ab indicibus, ceteris digitis decenter sibi inuicem copulatis.</p>
                </div>
                <div>
                    <head>Capitulum M35</head>
                    <p>Post hec, prosequitur oracionem illam: Unde et memores, etc. et dicens: Tam beate passionis, extendit in longum brachia in modum crucis, Christum crucifixum brachiorum extensione, oculis eciam et corporis disposicione pretendens et, post paululam horam, dicens: Necnon et ab inferis gloriose resurreccionis, manus conuenienter, sicut prius, eleuatas ante humeros reducit.</p>
                    <p>Deinde dicens: Sed et in celos gloriose Ascencionis parum manus altius eleuat et oculos in celum dirigit, mox illas ad priorem statum reducens.</p>
                    <p>Post hec, dicens: Hostiam puram, hostiam sanctam, hostiam immaculatam, facit continue tres cruces communiter supra corpus et sanguinem, deinde duas distincte unam supra corpus tantum, dicens: Panem sanctum et aliam supra calicem, dicens: Et calicem salutis.</p>
                    <p>Consequenter, dicens oracionem: Supra que propicio, etc. iugiter et reuerenter prospicit ipsum Domini corpus.</p>
                </div>
                <div>
                    <head>Capitulum M36</head>
                    <p>Item, incipiens oracionem: Supplices te, etc., facta cruce cum brachiis ante pectus, inclinat se profunde reuerenter ante medium altaris et dicens: Ex hac altaris participacione, erigit se et, manibus dimissis super altare, osculatur illud in duobus uel, secundum alios, in tribus locis, a sinistra parte hostie, prope ipsam.</p>
                    <p>Item dicens: Filii tui corpus, facit unum signum crucis super corpus et dicens: Et sanguinem, facit aliud super calicem; dicens eciam: Benediccione celesti, signat seipsum magno et profundo crucis signo.</p>
                    <p>Dicens autem oracionem: Memento eciam, Domine famulorum, manibus ante humeros eleuatis ut prius, agit memoriam pro defunctis, sicut de uiuis premissum est.</p>
                    <p>Dicto enim: Et dormiunt in somno pacis, subsistit paululum, recolens et in mente habens mortuos pro quibus specialiter orare intendit, et post ea resumit uerba illa: Ipsis, Domine, et omnibus, etc.</p>
                </div>
                <div>
                    <head>Capitulum M37</head>
                    <p>Item, incipiens oracionem: Nobis quoque peccatoribus, tundit pectus suum cum tribus digitis dextre manus, sine pollice et indice, aliquantulum eleuans uocem suam et dicens inferius: Per Christum Dominum nostrum, non respondet: Amen, sed continue dicit: Per quem hec omnia, etc. quia illud de fine precedentis dependet.</p>
                    <p>Consequenter, dicens: Sanctificas, uiuificas, benedicis, facit continue tres cruces communiter super hostiam et calicem.</p>
                </div>
                <div>
                    <head>Capitulum M38</head>
                    <p>Et nota quod ante canonem fit una crux communiter super hostiam et calicem, scilicet quando in oracione: Ueni, sanctificator, etc. dicitur: Benedic hoc.</p>
                    <p>Sub canone uero sacrificium sex uicibus signatur: prima uice, ter ubi dicitur: Hec dona, hec munera, etc.; secunda uice, quinquies ubi dicitur: Quam oblacionem tu Deus, etc.; tercia uice, bis, primo in: Qui pridie, cum ibi dicitur: Benedixit; quarta uice, quinquies ubi dicitur: Hostiam puram, etc.; quinta uice, bis ubi dicitur: Filii tui corpus et sanguinem; sexta uice, ter ubi dicitur: Sanctificas, uiuificas, etc.</p>
                    <p>Sic ergo sacrificium signatur semel ante canonem et uicesies sub canone.</p>
                    <p>Cum ipsa autem eucharistia signatur ter: primo quinquies, cum dicitur: Per ipsum et cum ipso, etc.; secundo, cum particula hostie, ter cum dicitur: Pax Domini sit; tercio semel cum patena in qua iacet corpus Domini, quando uult sumere ipsum corpus uel cum ipso corpore, quando ipsum tenet in manu.</p>
                    <p>Et sic nouies cum ipso corpore Domini signatur.</p>
                </div>
                <div>
                    <head>Capitulum M39</head>
                    <p>Factis igitur premissis tribus crucibus super: Sanctificas, uiuificas, etc. mox ipse uel diaconus discooperit calicem et, iunctis manibus, parum inclinatus, adorat corpus Domini dicens, si uelit: Aue, rex noster, fili Dauid, miserere nobis, beatus uenter qui te portauit et ubera que succisti, uel aliud, sicut placuerit.</p>
                    <p>Quo facto, erectus dicens: Et prestas nobis, accipit reuerenter hostiam cum pollicibus et indicibus et eam super os calicis portat et cum ea signat ter super sanguinem.</p>
                    <p>Dicens enim: Per ipsum, facit primam crucem supra os calicis; dicens uero: Et cum ipso, facit secundam crucem a labio calicis usque ad labium; item dicens: Et in ipso, facit terciam crucem intus in fundo calicis, prope sanguinem.</p>
                    <p>Post hoc, facit alias duas cruces cum hostia inter se et calicem: primam, dicens: Est tibi Deo omnipotenti; secundam, dicens: In unitate Spiritus Sancti; quidam tamen non faciunt hanc secundam.</p>
                    <p>Recta pars prime crucis incipit a medio oris calicis et producitur recto diametro uersus pectus sacerdotis; item recta pars secunde crucis incipit a labio calicis et producitur deorsum usque ad eius pedem, inter se et calicem.</p>
                    <p>Quo facto, dextrum latus calicis exterius tangitur a quibusdam cum hostie summitate, dum dicitur: Omnis honor et gloria.</p>
                    <p>Postea, reportans corpus Domini supra os calicis, tenet ibi cum pollicibus et indicibus et, sic parum eleuato calice ab altari cum utraque manu, dicit: Per omnia secula, etc.</p>
                    <p>Dicendo autem: Oremus, preceptis salutaribus, etc. reponit calicem et hostiam in locis suis et reuerenter manibus iunctis illis inclinat et mox corporale calici uel ipse uel diaconus superponit.</p>
                </div>
                <div>
                    <head>Capitulum M40</head>
                    <p>Et deinde, incipiens Pater noster, manus ante humeros eleuat, sicut prius.</p>
                    <p>Non tamen improbandus est mos illorum qui calicem cum hostia parum ab altari, ut premissum est, eleuatum tenent donec dicant: Sicut in celo, et tunc parum magis illum eleuant et dicentes: Et in terra, super altare deponunt et tunc subdiaconus patenam uelatam reuelat.</p>
                    <p>Finito Pater noster, discooperit calicem et, incipiens oracionem illam: Libera nos, quesumus, Domine, facto crucis signo super patenam, accipit eam uel de altari uel de manu diaconi, si sit ibi, accipientis eam de manu subdiaconi, et tenet eam in manu dextera mediocriter eleuatam donec dicat: Malis preteritis; quod dicens, tangit cum ora patenam quam cum utraque manu tenet, pedem calicis.</p>
                    <p>Et dicens: Presentibus, tangit latus calicis; dicens uero: Et futuris, tangit calicis summitatem.</p>
                    <p>Quo facto, tenet patenam iterum eleuatam, ut prius, donec dicat: Intercedente beata Dei genitrice Maria, que dicendo facit cum ea ante se amplissimum crucis signum, deinde tenet eam similiter iterum eleuatam donec dicat: Da propicius panem, que dicendo osculatur eam in superiori eius summitate.</p>
                    <p>Quo facto, statim, dicens: Ope misericordie tue adiuti, cum summitate ipsius patene tangit continue summitatem et latus et pedem calicis.</p>
                    <p>Post hec, dicto: Ab omni perturbacione securi, reuerenter inclinatus, submittit patenam hostie et eam diligenter collocat super oram illius.</p>
                    <p>Deinde, calice discooperto per eum uel per diaconum, si adsit, inclinatus, iunctis manibus, adorat reuerenter corpus Domini et mox, dicens: Et a peccato simus semper liberi, illud recipiens de patena, cum ambabus manibus reportat supra os calicis, dicens: Et ab omni pertubacione securi.</p>
                </div>
                <div>
                    <head>Capitulum M41</head>
                    <p>Quo facto, dicens: Per eumdem Dominum nostrum, etc. frangit hostiam per medium supra sanguinem et partem mediam que est in dextera manu ponit in medio patene, iuxta pedem calicis manentis.</p>
                    <p>Dicens uero: Qui tecum uiuit et regnat, subdiuidit iterum per medium aliam mediam partem que in sinistra remansit, et dicens: In unitate Spiritus Sancti, particulam que remanet in sinistra manu unit et coniungit illi parti que est in patena, reuoluens patenam donec brachia seu cornua hostie sic coniuncte respiciant calicem.</p>
                </div>
                <div>
                    <head>Capitulum M42</head>
                    <p>Deinde erectus tenens cum pollicibus et indicibus alteram particulam que remansit in dextera, supra os calicis et parum calicem ab altari eleuans, dicit, uoce magis quam prius aliquantulum eleuata: Per omnia secula seculorum.</p>
                    <p>Quo dicto, iterum calicem deponit et mox, dicens: Pax Domini, etc. signat ter intra calicem, super sanguinem, cum dicta particula que in dextera manu tenetur; primo dicens: Pax Domini, secundo dicens sit semper, tercio dicens uobiscum.</p>
                    <p>Quo facto, mittit particulam ipsam in sanguine, dicens: Fiat commixtio et consecracio, etc. uel Hec sacrosancta commixtio, etc.</p>
                </div>
                <div>
                    <head>Capitulum M43</head>
                    <p>Particula igitur hostie in calice missa et calice per eum uel per diaconum cooperto, inclinatus parum super altare et manibus ante pectus iunctis, inspiciens reuerenter eucharistiam, dicit ter Agnus Dei.</p>
                    <p>Deinde, inclinatus ante medium altaris et manibus iunctis, ipsam eucharistiam deuote aspiciens, dicit oracionem: Domine Iesu Christe qui dixisti apostolis, etc.</p>
                    <p>Qua finita, erigens se, recipit pacem ab altari iuxta patenam, a sinistra parte ipsius uel, si malit, osculatur oram ipsius patene uel labium calicis, dicens: Pax Christi et Ecclesie habundet semper in cordibus nostris.</p>
                    <p>Amen; et mox, conuersus ad diaconum, dat illi pacem uel aliis, prout fuerit faciendum, dicens: Pax tecum et ille respondet: Et cum spiritu tuo.</p>
                    <p>Si qui tamen adsunt qui in fine misse communicare habeant, non debent pacem recipere.</p>
                    <p>In missa tamen pro defunctis, in qua pax non datur, non debet dicere predictam oracionem: Domine Iesu Christe qui dixisti apostolis nec osculari altare uel patenam uel labium calicis.</p>
                    <p>Deinde, iterum iunctis manibus, inclinatus ante altare et eucharistiam reuerenter inspiciens, dicit oraciones: Domine Iesu Christe, fili Dei vivi, etc. et Percepcio corporis, etc.</p>
                    <p>Quibus dictis, erigens se et dicens: Panem celestem, etc. reuerenter accipit patenam cum hostia et, tenens eam inter sex digitos parum ab altari eleuatam, deuote prospiciens ipsum corpus Domini, dicit ter: Domine, non sum dignus, etc. et postea dicit: Corpus Domini nostri Iesu Christi, etc.</p>
                    <p>Quibus dictis, signat se solemniter cum ipsa patena in qua iacet ipsa hostia et mox, tenens patenam cum hostia, non cum manu sed cum lingua, illam sumit et, dum eam in ore tenuerit et dentibus anterioribus, ore tamen clauso, atterit, patenam ante os prope tenet ne aliqua particula ex ore forte procedens alio cadat.</p>
                    <p>Subsequenter, uel ipse uel diaconus, si adsit, calicem discooperit et, si que reliquie uel puluis hostie in patena remanserit, eas cum pollice uel indice dextere manus in calicem diligenter deponit et patenam seorsum super altare ponit.</p>
                    <p>Liceat tamen quibus magis placuerit duas partes hostie quas diximus ponendas esse super patenam, inter indicem et pollicem sinistre manus super calicem discoopertum tenere, et cum parte alia quam in dextra manu tenet, dicens: Pax Domini, simili signa facere et, illa in calice missa, mox alias duas in dextra manu transferre.</p>
                    <p>Et facto prius cum illis ante se signo crucis illas de manu supra calicem reuerenter in ore sumere debet dicendo: Panem celestem accipiam, etc.</p>
                    <p>Primus tamen sumendi modus expedicior et securior uidetur et secundum romanum ordinem approbatur.</p>
                </div>
                <div>
                    <head>Capitulum M44</head>
                    <p>Deposita itaque patena, accipit calicem per medium reuerenter cum utraque manu, dicens: Quid retribuam Domino, etc.</p>
                    <p>Calicem salutaris, etc.</p>
                    <p>Laudans inuocabo, etc.</p>
                    <p>Quibus dictis, signat se cum calice et sanguine, dicens oracionem: Sanguis Domini nostri Iesu Christi, etc. et ex hunc sumit sanguinem cum particula hostie que est in calice.</p>
                    <p>Et nota quod sumit sanguinem ipsum in tribus haustibus et decenter non pluries hauriendo uel suggendo uel lambendo uel magnam partem calicis in ore ponendo, prout quidam faciunt, quod satis indecens est uidere.</p>
                </div>
                <div>
                    <head>Capitulum M45</head>
                    <p>Sumpto igitur sanguine, tenens calicem cum utraque manu et diligenter inspiciens utrum aliqua stilla sanguinis in quacumque parte calicis remanserit, mox transit ad dextrum cornu altaris uel, quod magis idoneum est, stans ante altaris medium, uoluit se parum et modeste uersus ministros in dextro comu altaris constitutos et poni facit modicum de uino in calice, sumens illam purificacionem calicis in duobus haustibus, lauans os honeste cum illa, nisi eadem die aliam missam celebraturus sit, quia tunc sumere non debet ut supra in titulo: De diuinorum officiorum celebracione legitur.</p>
                </div>
                <div>
                    <head>Capitulum M46</head>
                    <p>Deinde, tergit honeste labia sua cum indicibus, primo cum summitate indicis dextre manus et mox cum summitate indicis manus sinistre Deinde cum summitate pollicis dextre manus extergit decenter exterius latus calicis, quantum sanguinem sumendo in os intrauit et mox, cum summitate pollicis manus sinistre, caute et decenter tergit summitatem siue oram calicis que in os intrauit.</p>
                    <p>Subsequenter primo parum uini et postea parum aque funditur super indices et pollices eius que purificacio digitorum super calicem facta excussis diligenter et bene inibi digitis, ne aliqua stilla eis inhereat, in calice dimittitur.</p>
                    <p>Et, postea, lauat cum aqua digitos uel super piscinam uel super aliud decens uas, et aqua locionis in piscinam mittitur et digiti mapula munda terguntur.</p>
                    <p>Interim autem, dum digitos perfundit, lauat et tergit, dicit oraciones illas: Quod ore sumpsimus, Domine, etc.</p>
                    <p>Corpus tuum, Domine, etc. uel alias.</p>
                </div>
                <div>
                    <head>Capitulum M47</head>
                    <p>Quibus factis et dictis, sumit cum diligencia perfusionem digitorum que in calice remansit et demum, cum panno illo cum quo semper calix interius tergitur, primo patenam in loco ubi hostia stetit et postea, os siue labia detergit.</p>
                    <p>Nec approbandum uidetur, sed pocius ridiculosum est quod quidam sacerdotes, post digitorum perfusionem, indices et pollices in ore ponunt et multo studio suggunt.</p>
                    <p>Liceat tamen quibus magis placuerit perfusionem digitorum cum uino et aqua immediate recipere et, ea recepta, digitos super calicem cum aqua lauare et, tam eis quam ore honeste detersis, aquam locionis in piscinam fundere et postea, coram medio altaris inclinando, oraciones illas: Quod ore et Corpus tuum, Domine, dicere.</p>
                </div>
                <div>
                    <head>Capitulum M48</head>
                    <p>Post hoc, corporali per sacerdotem uel per diaconum, si adsit, plicato et reposito, dicit cum ministris, si adsint, uel per se ipsum, in dextro cornu altaris, communionem et postea dicit tacite complendas siue postcommuniones seu oraciones pro se et pro uiuis et mortuis, correspondentes illis quas in principio misse tacite dixit Quo facto, reuertitur ante medium altaris et in loco altaris ubi calix fuit signo crucis impresso et eo deinde osculato, erigens se, dimissis super altare manibus et mox ante pectus iunctis, se uoluit ad populum et, eleuatis ante humeros et super populum extensis, ut prius, manibus, dicit: Dominus uobiscum, et eo se uoluente, similiter diaconus et subdiaconus se uoluunt; deinde, se ad medium altaris conuertit, dicens: Oremus, prius tamen quam sacerdos se ad altare conuertat, diaconus ad eum conuersus planetam seu casulam paululum a parte anteriori trahit.</p>
                    <p>Et, dicto: Oremus, transiens ad dextrum cornu altaris, ibi dicit, alta uoce, et perficit postcommuniones seu complendas dicendas correspondentes collectis in principio misse dictis et eciam oracionem super populum, quando dictum est: Flectamus genua.</p>
                    <p>Dicturus autem in fine ultime collecte: Per Dominum nostrum Iesum Christum, etc., redit ante medium altaris.</p>
                    <p>Quo ibi dicto, manibus super altare depositis, facto ante faciem crucis signo, absque altaris osculo, iunctis ante pectus manibus, conuersus ad populum, manibus eleuatis ut prius, dicit: Dominus uobiscum et Ite, missa est, uel diaconus si sit ibi.</p>
                    <p>Sed Benedicamus et Requiescant in pace debet dicere ad altare conuersus.</p>
                </div>
                <div>
                    <head>Capitulum M49</head>
                    <p>Missa uero completa, saltem in dominicis diebus, uoluens se ad populum, benedicit simpliciter facto signo crucis super illum cum cruce uel cum patena uel cum corporali, ad differenciam episcopalis benediccionis que fit cum manu, dicens: In unitate Sancti Spiritus, benedicat uos Pater et Filius.</p>
                    <p>Amen, uel sic: Benedicat et custodiat uos omnipotens Dominus Pater et Filius et Spiritus Sanctus.</p>
                    <p>Amen.</p>
                    <p>Post missa tamen pro defunctis, benedici non debet.</p>
                    <p>Benediccione simpliciter data, inclinatus ante altare, iunctis manibus, dicit oracionem illam: Placeat tibi, Sancta Trinitas, etc., licet quidam prius illa dicant.</p>
                    <p>Qua dicta, osculatur altare et deposita planeta, accedit ad episcopum, si adsit, et genuflectens coram ipso, osculatur manum eius dexteram et ille benedicit ei cum signo crucis.</p>
                    <p>Quo facto, presbyter exuit se et lauat manus super piscinam.</p>
                </div>
                <div>
                    <head>Capitulum M50</head>
                    <p>In solemnibus autem missis, missa finita, accedit ad sacrarium ad exuendum se uestibus sacris, inchoans antiphonam: Trium puerorum hymnum cantemus, etc., et dicens psalmum Benedicite omnia opera totum et psalmum Laudate Dominum de celis totum; uel, in priuatis missis, dicat tantum: Benedicite sacerdotes et sequentes et Laudate Dominum in sanctis, etc. et sequentes.</p>
                    <p>Deinde, repetitur predicta antiphona: Trium puerorum et dicit: Kyrie eleison, Christe eleison, Kyrie eleison, Pater noster, capitulum, Confiteantur tibi, Domine,</p>
                    <p>R: Et sancti tui,</p>
                    <p>V: Exultabunt sancti,</p>
                    <p>R: Letabuntur,</p>
                    <p>U:Sacerdotes tui,</p>
                    <p>R: Et sancti tui exulent.</p>
                    <p>V: Non nobis, Domine, non nobis,</p>
                    <p>R: Sed nomini tuo,</p>
                    <p>V: Domine, exaudi oracionem meam,</p>
                    <p>R: Et clamor meus,</p>
                    <p>V: Dominus uobiscum,</p>
                    <p>R: Et cum spiritu tuo, oracio Deus qui tribus pueris, etc. et alia oracio Acciones nostras, quesumus, Domine, etc.</p>
                    <p>Ultimo, uestibus depositis, existens in camisia, lauat manus et labia et tergit.</p>
                    <p>Et si ibi fuerit episcopus, tunc, priusquam uestes deponat, accedat iunctis manibus ad osculandum illi manum, et ille sibi benedicat.</p>
                </div>
                <div>
                    <head>Capitulum N0</head>
                    <p>De animarum atque ecclesiarum regimine et disposicione.</p>
                </div>
                <div>
                    <head>Capitulum N1</head>
                    <p>Quarto illa sciencia ornatos uos esse oportet que in animarum atque ecclesiarum salubri regimine ac disposicione consistit.</p>
                    <p>Nullus itaque per potenciam secularem ecclesiam teneat.</p>
                    <p>Nullus propria ecclesia dimissa, ad alteram questus gracia, migret.</p>
                    <p>Nullus propriam ecclesiam, absque nostra licencia, deserat.</p>
                </div>
                <div>
                    <head>Capitulum N2</head>
                    <p>Nullus curam duarum ecclesiarum aut regimen duarum capellaniarum recipere aut exercere presumat, nisi una dependeat ab altera, sine nostra licencia speciali.</p>
                    <p>Nullus prior uel rector alicuius ecclesie tenere presumat in ecclesia sibi commissa, aliquem sacerdotem alterius diocesis, nisi ille prius cum litteris testimonialibus sue ordinacionis seu commendaticiis sui episcopi se presentauerit coram nobis, sed nec tales in diocesi nostra talia agere presumant absque nostra licencia speciali.</p>
                </div>
                <div>
                    <head>Capitulum N3</head>
                    <p>Nullus plures ecclesias intitulatas teneat residendam requirentes, sed nec una inter plures diuidatur.</p>
                    <p>Quicumque autem ad regimen parochialis ecclesie assumitur, nisi infra annum fiat presbyter, uacat ecclesia ipso facto.</p>
                    <p>Nullus alterius parochianum, nisi itinerantem, ad missam uel ad baptismum uel matrimonium uel ad alia ecclesiastica sacramenta, nisi in articulo necessitatis, uel nisi de proprii licencia sacerdotis, admittat, nec eciam ad confessionem, prout inter Constituciones dicetur.</p>
                </div>
                <div>
                    <head>Capitulum N4</head>
                    <p>Nullus in alterius ecclesia uel parochia, absque licencia, publicas missas dicat, uel ecclesiastica sacramenta ministret, prout inter Constituciones dicetur.</p>
                    <p>Nullus decimam uel primiciam uel oblacionem alteri ecclesie debitam recipiat.</p>
                </div>
                <div>
                    <head>Capitulum N5</head>
                    <p>Omnibus parochianis uestris symbolum et oracionem dominicam crebro insinuetis.</p>
                    <p>Ut sacramentum confirmacionis ab episcopis et extreme unccionis et alia ecclesiastica sacramenta a sacerdotibus deuote suscipiant quodque, episcopo parochias uisitante, omnes ad ipsius uisitacionem conueniant, plebes uestras diligenter premonere et inducere curate.</p>
                </div>
                <div>
                    <head>Capitulum N6</head>
                    <p>Ut quandocumque, in diuinis officiis, illud gloriosum nomen Iesus Christus uel nomen gloriose Uirginis Marie recolitur, uel genua deuote flectant uel saltem capita reuerenter inclinent, eos sedulo admonere curate.</p>
                    <p>Inter Pascha tamen et Pentecosten, quando officium de Resurreccione agitur, nec in diebus dominicis uel festiuis, nisi in eleuacione seu presencia gloriosissimi corporis et sanguinis Domini nostri Iesu Christi, genua non flectant sed, erecti stantes, leuiter inclinatis capitibus, orent.</p>
                </div>
                <div>
                    <head>Capitulum N7</head>
                    <p>Eos quoque crebro instruite ut in ecclesiis, precipue dum diuina ibi aguntur officia, honeste, mature et absque cachinno, murmure ac tumultu, in silencio, diuinis intendant, morentur et quibuslibet mundanis sollicitudinibus et temporalibus curis semotis, ad diuina seu spiritualia dumtaxat sollicite mentes affigant et oracioni ac contemplacioni deuote insistant.</p>
                </div>
                <div>
                    <head>Capitulum N8</head>
                    <p>Quodque quotiens sacerdos in misse officio se ad eos uerterit, dicens: Dominus uobiscum et mox, ad altare conuersus, dixerit Oremus, ita tacite dicant: Dominus oracionem tuam ad nostram omniumque fidelium tam uirorum quam mortuorum utilitatem pie exaudire dignetur.</p>
                    <p>Cum uero se uoluens dixerit Orate uel Obsecro uos, fratres, tunc si tacite dicant: Suscipere dignetur Dominus dignum sibique gratum sacrificium de manibus tuis ad laudem et gloriam sancti nominis sui et ad nostram totiusque sancte ecclesie sue utilitatem.</p>
                    <p>Ceterum quando tundens pectus suum, dicit: Nobis quoque peccatoribus, tunc et ipsi similiter pectora sua tundentes, ita dicant: Christus pro salute nostra in cruce leuatus efficiat nos conciues et participes celestis regni nobis per eum in crucis passione parati.</p>
                    <p>Porro dum corpus Christi inter manus sacerdotis populo adorandum ostenditur, ita, flexis reuerenter genibus, dicant: O preciosissime Christi corpus, uerus Deus et uerus homo qui es precium ac premium, salus, rex et lux mundi, quem omnis creatura merito collaudat et benedicit, tibi corpus meum et animam commendo deuote, suppliciter et obnixe deposcens ut mihi atque consanguineis, parentibus, amicis et benefactoribus meis omnibus tribuere digneris pacem pectoris et temporis, gaudium quoque et cuncta ad anime corporisque salutem oportuna; cor insuper, spacium et facultatem penitendi et tibi digne ac laudabiliter seruiendi, et tueri nos digneris a confusione, egestate et morte subitanea atque ab omni mentis et corporis aduersitate, ac misereri nostri omniumque fidelium tam uiuorum quam mortuorum.</p>
                    <p>Ad hec quando calix cum sanguine Christi populo adorandus ostenditur, dicant sic: O preciosissime Christi sanguis, in ara crucis pro nostra redempcione fusus, benedictus sis in secula seculorum et tue uirtutis potencia sordes delictorum meorum emunda.</p>
                </div>
                <div>
                    <head>Capitulum N9</head>
                    <p>Ieiunia Quatuor Temporum et Quadragesime et uigilias Apostolorum et alia per ecclesiam instituta necnon et dies festos plebibus uestris summa deuocione obseruanda indicatis.</p>
                    <p>Feria quarta Cinerum plebes ad penitenciam admonete et eis pro delictorum qualitate satisfacciones iniungite.</p>
                </div>
                <div>
                    <head>Capitulum N10</head>
                    <p>Ad infirmos quoque uisitandos et reconciliandos et infantes baptizandos inuitati, spontanee, non pro lucro terreno sed pro illa caritate qua Christus nos dilexit, festinate, ne sine penitencia uel baptismo decedant.</p>
                    <p>Nullus rem, aut possessionem, aut mancipium ecclesiarum uendere, donare, commutare aut quomodolibet ab ea alienare, presumat.</p>
                </div>
                <div>
                    <head>Capitulum N11</head>
                    <p>Dies dominicos et festiuos absque aliquo seruili opere, a uespera in uesperam, deuote ac reuerenter in uestris parochiis coli facite.</p>
                    <p>Cantus et choreas, ludos, placita, mercata et congregaciones in ecclesiis fieri prohibete, prout inter Constituciones dicetur.</p>
                    <p>Carmina diabolica, que super mortuos nocturnis horis uulgo fieri solent, sub obtestacione omnipotenti Dei, fiero prohibete.</p>
                    <p>Adulteros manifestos et concubinarios ut resipiscant admonete quod, si contempserint, officiali nostro hoc insinuare curate.</p>
                </div>
                <div>
                    <head>Capitulum N12</head>
                    <p>Pretextu cuiuscumque consuetudinis sacrum chrisma uendere uel pro baptizandis infantibus, uel pro reconciliandis peccatoribus uel infirmis, uel pro testimonio penitentie seu reconciliacionis ferendo, aut pro mortuis sepeliendi, uel pro benediccionibus nubentium seu pro quibuslibet aliis ecclesiasticis sacramentis precium, aut premium, aut promissionem exigere, uel aliorum ecclesias data pecunia aut aliquo malo ingenio subripere nolite, sed gratis et liberaliter, pacto et conuencione cessantibus, omnia ecclesiastica sacramenta prebete.</p>
                    <p>Ex postfacto tamen gratenter et cum graciarum accione possitis recipere que sponte et uoluntarie uobis a fidelibus offerentur, ad quod eciam, ex postfacto, de iure cogi possunt, si dari sit consuetum.</p>
                </div>
                <div>
                    <head>Capitulum N13</head>
                    <p>Nullus in agrauacionem alicuius sententie uel processus, uel propter occupacionem bonorum seu iurium ecclesie, aut propter uiolacionem uel impressionem ipsius, aut cuiuslibet doloris causa, cruces uel Beate Uirginis aliorumue sanctorum imagines seu statuas in terram urticis spinisque supponat, uel alias inhoneste tractet, aut altare uestibus sacris exuat, aut qualibet lugubri ueste accingat, uel super illud spinas ponat, uel consueta luminariorum obsequia de templo Dei subtrahat uel extinguat.</p>
                </div>
                <div>
                    <head>Capitulum N14</head>
                    <p>Nullus missam pro requie defunctorum promulgatam pro uiuis celebret ad hoc ut illi mortis periculum incurrant.</p>
                    <p>Solum enim que Dei sunt et que iusticie et racioni et animarum saluti congruunt, tunc discrecione preuia conuenit postulari.</p>
                </div>
                <div>
                    <head>Capitulum N15</head>
                    <p>Ut unusquisque paterfamilias pastores, pedisecas et alios mercenarios et familiares suos dominicis et festiuis diebus ad ecclesiam uenire faciat et ut, in hoc eos non impediat, admonete.</p>
                </div>
                <div>
                    <head>Capitulum O0</head>
                    <p>De sepulturis.</p>
                </div>
                <div>
                    <head>Capitulum O1</head>
                    <p>Quamquam unusquisque qui certam non elegerit sepulturam, cum suis parentibus sit, de iure, sepeliendus, liberum tamen est cuilibet ubicumque uoluerit discrecione preuia eligere sepulturam, ita dumtaxat quod de hiis que legauerit illi ecclesie in qua elegerit sepeliri et de aliis que occasione sepulture ipsius ad illam peruenerint habeat parochialis ecclesia canonicam porcionem uidelicet terciam partem, secundum ius et consuetudinem diocesis Mimatensis, illis exceptis casibus in quibus de iure porcio canonica non est danda.</p>
                </div>
                <div>
                    <head>Capitulum O2</head>
                    <p>Nullus tamen religiosus uel clericus secularis pactum cum aliquo faciat uel recipiat in sanitate constituto.</p>
                    <p>Sed nec aliquem infirmitate detentum blandiciis, donis uel decepcionibus allidat seu inducat ut in suo cimeterio eligat sepulturam et, si pactum fecerit, non teneat eleccio sepulture.</p>
                    <p>Immo corpus et quicquid occasione sepulture ipsius perceptum fuerit, integre ecclesie parochiali reddatur.</p>
                    <p>Si uero aliquis in sanitate uel infirmitate ex qua non moritur constitutus ingreditur aliquam religionem se et sua illi dando, non debet parochialis ecclesia de bonis illis habere canonicam porcionem, secus si ex illa infirmitate moriatur.</p>
                </div>
                <div>
                    <head>Capitulum O3</head>
                    <p>Si autem quis recipiatur in conffatrem alicuius loci religiosi, bonis suis retentis nec oblatis, et ibi sepeliatur, parochialis ecclesia habebit in illis canonicam porcionem.</p>
                    <p>Sed et si egrotans in sua parochia se facit transferri in aliam in qua, ex illa egritudine decedit et ibi sepelitur, sua propria parochialis ecclesia habebit canonicam porcionem.</p>
                    <p>Si uero quis, dum sanus est, domicilium suum transtulerit in aliam parochiam et ibi moratur, subiectus est illi secunde parochie quo ad ius parochiale, uidelicet in diuinis officiis audiendis, in penitentiis et aliis sacramentis ecclesiasticis recipiendis, in oblacionibus, in sepulturis, in mortuariis, in nuptiis et aliis.</p>
                    <p>Sed si quis in sanitate uel infirmitate iuerit seu transierit in aliam parochiam animo domicilium non mutandi et ibi, aliquo casu, sine eleccione sepulture moritur, ad ecclesiam suam parochialem sepeliendus deportetur, nec ecclesia in cuius parochia obiit aliquid petere poterit racione canonice porcionis.</p>
                </div>
                <div>
                    <head>Capitulum O4</head>
                    <p>Nullus ergo parochianum alterius in suo cimeterio sepeliat, nisi ibi elegerit sepeliri, quod si fecerit et corpus et uniuersa que occasione ipsius perceperit, ecclesie parochiali reddat, nisi forte peregrinus uel uiator de remotis partibus fuerit qui, ubicumque decesserit sepeliri potest, nisi alibi elegerit sepeliri.</p>
                </div>
                <div>
                    <head>Capitulum O5</head>
                    <p>Sane mulier si, constante uel eciam soluto matrimonio, sine eleccione sepulture obierit, in cimeterio ecclesie parochialis et in sepulcro uiri premortui, si ibi sepultus fuerit, sepeliatur.</p>
                    <p>Potest tamen, ubi maluerit, eligere sepulturam.</p>
                    <p>Laicos infra ecclesiam sepeliri absque nostra licencia prohibemus.</p>
                </div>
                <div>
                    <head>Capitulum O6</head>
                    <p>Debet autem denegari ecclesiastica sepultura hereticis, paganis, iudeis, gentilibus et omnibus extra fidem catholicam constitutis; item excommunicatis maiori excommunicacione et interdictis; item illis qui in torneamentis moriuntur; item usurariis et predonibus manifestis; item illis qui se suspenderunt uel precipitauerunt uel gladio perierunt et generaliter omnibus quos manifestum est in mortali decessisse peccato.</p>
                    <p>Hec autem seruanda sunt, nisi in eis in morte manifesta penitentie signa apparuerint, uidelicet quia defunctus penitenciam uel presbyterum petiit uel aliqua alia signa penitentie, ubi iam loquelam amisit, ostendit, secundum ea que superius ubi de penitencia agitur, sunt premissa.</p>
                    <p>Ad probanda autem penitentie signa, unus testis de iure sufficit, ubi plures nequeunt inueniri.</p>
                    <p>Si autem dubium sit de aliquo infantulo utrum baptizatus fuerit uel non, uel utrum debita forma in eius baptismo seruata fuerit uel non, in cimeterio sepeliatur, prout ubi de baptismo agitur, est premissum.</p>
                </div>
                <div>
                    <head>Capitulum P0</head>
                    <p>De decimis.</p>
                </div>
                <div>
                    <head>Capitulum P1</head>
                    <p>Porro cum decime et primicie ex precepto diuino debite sint, quia sunt tributa egentium animarum, omnes fideles integraliter illas soluant, de omnibus prouentibus, ecclesiis in quarum parochiis predia ex quibus fructus proueniunt fuerint constituta.</p>
                </div>
                <div>
                    <head>Capitulum P2</head>
                    <p>Debent autem solui statim cum fructus percipiuntur, de communi aceruo, priusquam census, tributa, quarta seu tache, uel uillicorum seu messorum mercedes et similia separentur.</p>
                    <p>Si tamen primo facta fuerit talis separacio, tunc, sicut colonus tenetur decimare et primiciare quod sibi remanet, ita et dominus, mercenarius, messor et similes quod de aceruo non decimato recepisse noscuntur.</p>
                    <p>Quod si is qui decimam soluere tenetur, uendit aceruum bladi non decimatum uel aliam rem non decimatam de qua decima solui debet, potest ecclesia decimam petere a uenditore uel eciam, si maluerit, ab emptore.</p>
                </div>
                <div>
                    <head>Capitulum P3</head>
                    <p>Cum autem de hedis, porcellis, uitulis et agnis, pullis, lana et caseis debeant decime solui, mediocres uidelicet non uiliores nec meliores solui debent, uel sicut transeunt per ostium uel sub uirga ut ille qui decimus occurrerit pro decima habeatur.</p>
                </div>
                <div>
                    <head>Capitulum P4</head>
                    <p>Nomine autem primicie ad minus sexagesima pars de blado et uino solui debet, non obstantibus aliquibus composicionibus seu consuetudinibus que a Sede Apostolica non fuerint ex certa sciencia approbate, quamuis ecclesiarum rectores possint seruare, si uelint, antiquas consuetudines ecclasiarum suarum que, a parochianis suis certam quantitatem bladi uel uini pro primiciis annuatim censueuerint recipere et habere.</p>
                </div>
                <div>
                    <head>Capitulum P5</head>
                    <p>Nulli omnino clerici, occasione decimarum et primiciarum uel oblacionum, inter se rixentur.</p>
                    <p>Nullus alium possessione percipiendi decimas, primicias, oblaciones uel alia quelibet ecclesiastica iura, propria auctoritate, spoliare presumat.</p>
                    <p>Qui uero possessionem alterius in hoc casu inuadere presumpserit, fructus per inuasionem seu uiolenciam ablatos ipso facto perdat et restituat spoliato.</p>
                    <p>In expensis quas spoliatus ob hoc fecerit, nichilominus condemnandus, eciamsi ius proprietatis percipiendi huius decimas, primicias uel oblaciones ad spoliatoris ecclesiam pertinere noscatur.</p>
                    <p>Si enim pro decimis uel premiciis uel oblacionibus uel aliis iuribus aliquis aduersus alium questionem habuerit, coram nobis uel officiali nostro suam iusticiam prosequatur.</p>
                    <p>Super quibus, sicut nec de aliis iuribus spiritualibus, potest in laicos compromitti.</p>
                </div>
                <div>
                    <head>Capitulum P6</head>
                    <p>Bladum, uinum, hortolagia, fenum, fructus, clibanum, piscarias, apes, uenaciones, siluas, oliuas uel quelibet alia, clerici per se ipsos decimare non presumant nisi presentibus et ad hoc uocatis dominis rerum illarum de quibus decima dari debet, nisi forte illi requisiti maliciose noluerint interesse.</p>
                </div>
                <div>
                    <head>Capitulum Q0</head>
                    <p>De ecclesiastica censura.</p>
                </div>
                <div>
                    <head>Capitulum Q1</head>
                    <p>Circa censuram autem ecclesiasticam notandum est quod illius nomine de iure excommunicacio, interdictum et suspensio intelliguntur.</p>
                </div>
                <div>
                    <head>Capitulum Q2</head>
                    <p>Excommunicacio autem duplex est, scilicet maior et minor.</p>
                    <p>Maior excommunicacio est cum prelatus dicit: Excommunico te, uel Noueris te excommunicatum, et hoc separat excommunicatum a communione fidelium et participacione ac percepcione sacramentorum et ab ingressu ecclesie, sed nec iuxta ecclesiam stare debet excommunicatus dum diuina officia celebrantur.</p>
                </div>
                <div>
                    <head>Capitulum Q3</head>
                    <p>Minor uero excommunicacio contrahitur cum quis communicat cum excommunicato maiori excommunicacione, et hec remouet a percepcione sacramentorum, scilicet eucharistie et aliorum, donec fuerit absolutus.</p>
                    <p>Immo clericus uel laicus sic ligatus caute agit si non intret ecclesiam, nec cum clericis officium suum dicat in choro, donec fuerit absolutus.</p>
                    <p>Intrando ecclesiam, presertim non consecratam, dum ibi nihil dicitur, non peccat, quia non est prohibitus nisi a percepcione sacramentorum, que nec recipere nec ministrare debet.</p>
                    <p>Sed et presbyter sic ligatus celebrans, licet grauiter peccet, nullam tamen propter hoc irregularitatem incurrit.</p>
                    <p>Peccat eciam si conferat ecclesiastica sacramenta, sed ab eo collata uirtutis non carent effectu, cum propter talem minorem excommunicacionem non uideatur esse a sacramentorum collacione, sed dumtaxat a percepcione, remotus.</p>
                    <p>Ad hec clericus sciens se excommunicatum maiori excommunicacione uel eciam interdictum aut suspensum ab officio et, ante absolucionem, diuina officia principaliter et sollemniter et ecclesiam officiando celebrans, sicut prius, scilicet cantando missam uel euangelium uel epistolam uel oraciones seu capitula ad horas dicendo in ecclesia, uel aliquid aliud certo ordini deputatum, in diuinis officiis sollemniter agendo, irregularitatem incurrit, super qua non nisi per Summum Pontificem poterit dispensari.</p>
                    <p>Extra ecclesia tamen, et quo est in sacris ordinibus constitutus, tenetur nichilominus sub silencio, sicut et clericus depositus, dicere horas suas.</p>
                </div>
                <div>
                    <head>Capitulum Q4</head>
                    <p>Interdictum dicitur cum prelatus uel iudex dicit alicui: Interdico te, uel te subpono ecclesiastico interdicto, uel te noueris interdictum.</p>
                    <p>Sentencia suspensionis est quando prelatus dicit alicui clerico: Suspendo te ab officio, uel Noueris te suspensum.</p>
                    <p>Et taliter interdictus uel suspensus non debet aliquod officium celebrare uel facere, principaliter in ecclesia, quamuis possit intrare ecclesiam et officium suum cum aliis in choro audire simpliciter, non tamen potest illud principaliter, sed in modum priuati suffragii dicere.</p>
                    <p>Suspensus tam ab officio misse tantum bene posset alia diuina officia, preter missam, dicere et audire et percipere ac conferre alia ecclesiastica sacramenta.</p>
                    <p>Sententie interdicti, suspensionis et excommunicacionis tolli possunt per eum qui eas tulit, non per simplicem sacerdotem.</p>
                </div>
                <div>
                    <head>Capitulum Q5</head>
                    <p>Nullus rector uel curatus maioris excommunicacionis uel suspensionis sentenciam generaliter uel specialiter in quemquam proferre presumat, quantumcumque a nobis uel ab officiali nostro receperit in mandatis ut aliquem per censuram ecclesiasticam coerceat, quia tale mandatum extendi uolumus tantummodo ad sentenciam interdicti.</p>
                </div>
                <div>
                    <head>Capitulum Q6</head>
                    <p>Caueant eciam rectores et curati quod, quando eis mandatur ut aliquem excommunicent, interdicant uel suspendant, sentencias excommunicacionis, interdicti uel suspensionis, siue generaliter siue specialiter, in scriptis proferant et causam propter quam eas proferunt expresse conscribant et, dum eas proferent, scriptas in manibus teneant atque legant.</p>
                    <p>De quo et qualiter eas formare debent, inter Constituciones dicetur ubi de excommunicacione agitur.</p>
                </div>
                <div>
                    <head>Capitulum Q7</head>
                    <p>Excommunicatis maiori excommunicacione nullus scienter communicare presumat in oracione, cibo, potu uel osculo, nec eos salutet, alioquin minorem excommunicacionem incurrit, nec ante absolucionem poterit, sine mortali peccato, percipere ecclesiastica sacramenta; potest tamen reconciliari, si non communicauit in crimine criminoso, per simplicem sacerdotem, absque iuratoria caucione, que absolucio fiet hoc modo.</p>
                    <p>Taliter enim excommunicatus confiteatur proprio sacerdoti, dicens: Confiteor quod sum excommunicatus ex tali causa, et sacerdos dicat sic uel equipollencia uerba: Auctoritate Dei omnipotentis absoluo te a uinculo huius minoris excommunicacionis quam confessus es et a qualibet alia simili, si teneris, in quantum possum et debeo, et restituo te ecclesiasticis sacramentis.</p>
                    <p>Sed et si duo presbyteri simul alicui excommunicato participando minorem tantum excommunicacionem incurrunt, alter alterum absoluere potest.</p>
                    <p>Communicans autem excommunicato, nesciens illum excommunicatum fore, minorem excommunicacionem non incurrit.</p>
                    <p>Sed et excommunicatus celebrans, priusquam constet sibi se excommunicatum fore, nullius notam irregularitatis incurrit.</p>
                    <p>Si uero is cum quo aliquis participat excommunicatus sit cum omnibus sibi participantibus seu communicantibus nominarim, secundum formam iuris monitis, uel, si aliquis eidem excommunicato maiori excommunicacione scienter communicet prestando sibi consilium, auxilium uel fauorem in facto illo seu crimine pro quo est excommunicatus, tunc ei communicans maiorem excommunicacionem incurrit, nec potest absolui nisi per iudicem qui illum excommunicauit et tunc, prestito iuramento, et in forma Ecclesie, excepto mortis articulo in quo quilibet excommunicatus absolui potest eciam per simplicem sacerdotem.</p>
                    <p>Communicans tamen ei qui propter participacionem excommunicacionem incurrit, excommunicatus non est, quia excommunicacio in terciam personam non transit.</p>
                </div>
                <div>
                    <head>Capitulum Q8</head>
                    <p>Sunt tamen quedam persone que, participando seu communicando excommunicatis maiori excommmunicacione, minorem excommunicacionem non contrahunt, dum tamen non communicent in crimine pro quo illi sunt excommnicati ut uxores communicando uiris excommunicatis, et filii in potestate patris constituti participando patribus excommunicatis.</p>
                    <p>Et serui et ancille, sicut Sarraceni et Sarracene baptizari, participando dominis suis excommnicatis et seruientes sicut sunt bubulci, pastores, porcarii, pedicesse et consimiles persone pro mercede seruientes, dominis suis excommunicatis communicando et hoc si ipsi domini excommunicari fuerint postquan predicte persone cum ipsis stare ceperunt.</p>
                    <p>Sed ultra terminum usque ad quem seruire promiserunt non debent remanere cum eis, nisi ante fuerint absoluti; quod si fecerint minorem excommunicacionem incurrunt; item consanguinei sui uel nepotes uel nutriti cum dominis, qui cum ipsis dominis ante excommunicacionem morabantur et si ab eis recederent unde uiuerent non haberent.</p>
                </div>
                <div>
                    <head>Capitulum Q9</head>
                    <p>Uerumtamen si uxores, filii, serui et ancille seruientes pro mercede, nepotes, consanguinei sui et persone consimiles excommunicate fuerint, mariti, patres et domini earum eas uitare tenentur quamdiu excommunicate fuerint, ut procurent citius se absolui.</p>
                    <p>Peregrini quoque et uiatores transeuntes per terram excommunicatorum possunt ab eis emere necessaria sua et uictualia, si non inueniunt alios, preter excommunicatos, a quibus emere possent.</p>
                    <p>Item excommunicato non habenti unde uiuat potest elemosina, causa sustentacionis, dari et eciam uestis ne frigore pereat, et dans et hac de causa sibi communicans bene facit nec minorem excommunicacionem incurrit, seruit enim nature et peccato non fauet.</p>
                    <p>Creditor eciam potest ab excommunicato debitum petere sine pena.</p>
                    <p>Potest eciam aliquis monere excommunicatum quod faciat se absolui et de sua correccione et de salute anime sue sibi loqui et, licet forte tunc alia uerba incidenter interponat ut magis apud eum proficiat, non ideo minorem excommunicacionem incurrit.</p>
                </div>
                <div>
                    <head>Capitulum Q10</head>
                    <p>Ceterum si excommunicatus a diuersis iudicibus et pro diuersis causis ab uno iudice et pro una causa tantum fuerit absolutus, adhuc tanquam excommunicatus uitari debebit donec ab illis iudicibus fuerit absolutus.</p>
                    <p>Sed etsi ab uno iudice tantum pro diuersis causis et pluries fuerit excommunicatus et iudex illi absoluat eum una causa tantum, in absolucione expressa, adhuc uitari debebit tanquam excommunicatus donec de omnibus causis pro quibus excommunicatus fuerat, satisfecerit et pro omnibus fuerit absolutus.</p>
                </div>
                <div>
                    <head>Capitulum Q11</head>
                    <p>Quia uero sacerdotes in mortis articulo excommunicatos eciam maiori excommunicacione uel interdictos absoluere possunt, notandum est quod siue talis excommunicatus uel interdictus sit occulte siue manifeste siue propter uiolenciam manuum inieccionem in clericos factam, siue propter uiolacionem ecclesiarum, siue propter incendium, furtum, contumaciam, uel propter quamlibet aliam causam, siue eciam sit excommunicatus uel interdictus a papa, archiepiscopo, episcopo, iudice delegato, uel quocumque alio, uel a iure, uel per constituciones, absoluat eum sacerdos, siue sit eius parochianus siue non, uel eciam quilibet clericus, si sacerdos haberi non potest, infrascriptam absolucionis formam diligenter seruando.</p>
                    <p>Si enim propter uiolacionem ecclesiarum, incendium, furtum, rapinam, decimas, primicias, legata, debita, talas, forefacta uel propter dampna alicui contra iusticiam illata, infirmus aut quiuis in mortis articulo constitutus sit occulte excommunicatus uel interdictus et occulte petat a sacerdote absolucionem et penitenciam sibi exhiberi, precipiat ei sacerdos occulte, antequam eum absoluat quod, si habet rem illam quam restituere debet, eam incontinenti reddat, uel eius pretium, si res illa haberi non potest, et restituatur per ipsum sacerdotem, suppresso nomine penitentis.</p>
                    <p>Et si in toto non potest satisfacere, satisfaciat iuxta posse, precipiens suis heredibus, quod si de illa infirmitate ipsum mori contigerit ad cognicionem ipsius sacerdotis, pro eo satisfaciant iuxta posse.</p>
                    <p>Et, recepto iuramento ab ipso infirmo quod ecclesie et excommunicatoris mandatis parebit, absoluat eum occulte, dicendo psalmum Miserere mei, Deus, uel psalmum Deus misereatur nostri, cum Gloria Patri et Kyrie eleison, Pater noster.</p>
                    <p>V: Saluum fac seruum tuum.</p>
                    <p>R: Deus meus, sperantem in te.</p>
                    <p>V: Nichil proficiat inimicus in eo uel in ea.</p>
                    <p>R: Et filius, etc.</p>
                    <p>V: Esto eis, Domine, turris fortitudinis.</p>
                    <p>R: A facie, etc.</p>
                    <p>V: Domine, exaudi et Dominus uobiscum.</p>
                    <p>Oremus: Deus cui proprium est misereri semper et parcere, suscipe deprecacionem nostram et hunc famulum tuum, uel ancillam quem uel quam excommunicacionis cathena constringit miseracio tue pietatis absoluat.</p>
                    <p>Per Christum Dominum nostrum.</p>
                    <p>R: Amen.</p>
                    <p>Et post dicat: Auctoritate Dei omnipotentis et beatorum apostolorum Petri et Pauli et Ecclesie sancte sue et ea qua fungor, absoluo te a uinculo talis excommunicacionis uel interdicti qua, ex tali causa, ligatus eras.</p>
                    <p>Et precipio tibi quod de cetero talia uel hiis similia non committas.</p>
                </div>
                <div>
                    <head>Capitulum Q12</head>
                    <p>Ubi uero aliquis sanus a sacerdote uel a iudice suo absoluitur, tunc excommunicatus exutus ante fores ecclesie, coram sacerdote genu flectens et in manibus corrigiam uel uirgam tenens, absoluitur, ut premissum est, et, post absolucionem, sacerdos apprehendat dexteram manum illius, introducens eum in ecclesiam, dicendo: Reduco te in gremium sancte matris Ecclesie et ad consorcium et communionem tocius christianitatis a quibus fueras per excommunicacionis sentenciam eliminatus et restituo te participacioni ecclesiasticorum sacramentorum, et aspergat eum cum aqua benedicta.</p>
                    <p>Et, si ille excommunicatus erat a canone, iniungat ei quod ulterius contra illum canonem non faciat, nisi in casibus a iure permissis.</p>
                </div>
                <div>
                    <head>Capitulum Q13</head>
                    <p>Si autem aliquis sollemniter anathematizatus est per episcopum et XII sacerdotes tenentes candelas in manibus quas in conclusione anathematis proiiciunt, conculcant et extingunt et petunt absolui, debent illi excommunicatores esse ante ianuam ecclesie et ille, terre prostatus, ueniam postulat et de futuris cautelam spondet et, dictis VII psalmis penitencialibus et precibus antedictis, absoluitur cum hac oracione: Presta, quesumus, Domine, huic famulo tuo dignum penitenciefructum ut Ecclesie tue sancte, a cuius integritate deuiauerat peccando, admissorum ueniam consequendo reddatur innoxius.</p>
                    <p>Per Dominum.</p>
                    <p>Si uero, propter grauem infirmitatem uel quia mare uel bellum ingreditur, uel ab inimicis persequitur, mortis periculum excommunicato immineat et occasione restitucionis faciende non potest, absolucio sine magno periculo differri, si excommunicatus uolontatem habeat restituendi, sacerdos recipiat statim ab ipso iuramentum de parendo mandatis Ecclesie et eum absoluat precipiendo sibi occulte, in uirtute iuramenti, quod quam cito commode poterit satisfaciat iuxta posse, quodque precipiat heredibus suis quod satisfaciant pro eodem.</p>
                    <p>Sed si talis infirmus occulte interdictus uel excommunicatus ita pauper est quod non habet unde in toto uel in parte satisfacere possit, recepto ab eo occulte iuramento de parendo mandatis Ecclesie, iniunget ei sacerdos quod, si conualuerit et ad pinguiorem fortunam peruenerit, satisfaciat iuxta posse et eum absoluat.</p>
                </div>
                <div>
                    <head>Capitulum Q15</head>
                    <p>Ceterum si manifestum sit infirmum, excommunicatum uel interdictum propter rapinam, decimas uel primicias, uel propter aliqua alia delicta ad quorum restitucionem uel emendam teneatur, precipiendum est ei manifeste quod restitucionem uel solucionem statim faciat iuxta posse et, si statim non potest hoc facere, quia forte non habet rem que restitui debet nec eius precium, uel non est presens ille cui solucio uel restitucio facienda est, recipiat sacerdos firmam securitatem ab infirmo, per fideiussores uel pignora, quod ipse uel eius heredes restitucionem uel emendam, ad cognicionem ipsius sacerdotis, facient iuxta posse.</p>
                    <p>Qua securitate prestita, recepto ab eo nichilominus iuramento de parendo mandatis Ecclesie uel iudicis, ubi propter premissa a iudice excommunicatus erat, absoluat eum.</p>
                    <p>Si autem talis infirmus manifeste excommunicatus aut interdictus ita pauper sit quod, nec in toto uel in parte, restituere potest, nec securitatem de restituendo prestare, tunc, iuramento recepto ab ipso de parendo mandatis Ecclesie uel iudicis, ubi propter hoc a iudice excommunicatus erat, iniungat ei, in uirtute prestiti iuramenti, quod, si conualuerit et ad pinguiorem fortunam peruenerit, de eo propter quod excommunicatus uel interdictus est satisfaciat iuxta posse, et eum absoluat.</p>
                </div>
                <div>
                    <head>Capitulum Q16</head>
                    <p>Ad hec, si infirmus uel sanus seu in mortis periculoso constitutus, propter contumaciam fuerit excommunicatus uel interdictus aut quia, a iudice citatus, noluit comparere uel iuri parere, tunc sacerdos recepto ab eo simpliciter iuramento coram testibus de parendo mandatis excommunicatoris, absoluat eum precipiens ei quod, si conualuerit, compareat quam cito commode poterit coram illo, facturus quod de iure fuerit faciendum.</p>
                    <p>Sed et si ipse excommunicatus senex uel cecus sit, uel unum pedem tantum, uel aliud perpetuum impedimentum habet, uel est mulier, uel minor quatuordecim annis sit, tunc, recepto ab ipso premisso iuramento et absolucione adhibita, precipiat ei quod satisfaciat ei qui eum excommunicari fecit, et de eo propter quod excommunicatus extitit.</p>
                </div>
                <div>
                    <head>Capitulum Q17</head>
                    <p>Porro, si propter uerberacionem clerici uel alicuius persone religiose, infirmus uel alius in mortis periculo constitutus excommunicatus sit, sacerdos, recepto simpliciter ab eo iuramento quod parebit mandatis Ecclesie, absoluat eum, precipiens ei, nisi sit minor uel mulier uel alias perpetuo impeditus, quod, si conualuerit uel euaserit, accedat personaliter ad dominum papam uel eius legatum, mandatum ipsius humiliter recepturus.</p>
                </div>
                <div>
                    <head>Capitulum Q18</head>
                    <p>Ne uero ipsum infirmum, licet absolutum, mori contingat, nulla prestita satisfaccione clerico iniuriam passo, uel ab eodem clerico de iniuria uenia non petita, precipiat ei sacerdos quod ab ipso clerico, si presens estc uel commode haberi potest, ueniam petat de iniuria quam sibi intulit et quod restituat eidem clerico expensas, si quas propter hoc fecit et eciam alia dampna, si qua propter hoc passus est, uel si non potest incontinenti de expensis et damnis datis satisfacere, seu haberi non potest clericus iniuriam passus, precipiat infirmus heredibus suis quod de predictis satisfaciant pro eodem.</p>
                </div>
                <div>
                    <head>Capitulum Q19</head>
                    <p>Sane quando sacerdos in premissis casibus excommunicatum a nobis uel officiali nostro uel a iure absoluet, statuat illi certum terminum XV uel XX uel plurium dierum quo, postquam conualuerit, ei ad cuius instanciam seu de eo propter quod excommunicatus extitit, satisfaciat et coram excommunicatore compareat eius pariturus mandatis, sicut promisit et iurauit.</p>
                    <p>Quod si facere contempserit, si fuerat excommunicatus a nobis uel officiali nostro, eum quem in priorem sentenciam ex tunc reincidere decernimus ipso facto, excommunicatum publice denunciet sicut prius et insuper pro periurio et contumacia punietur.</p>
                    <p>Si uero ab aliis uel a iure fuerat excommunicatus, tunc pro periurio et contumacia, nisi occultum fuerit puniatur sed, et, si occultum sit, sacerdos frequenter illum seorsum moneat, increpet et inducat.</p>
                    <p>Formas eciam absolucionum in Libro pontificali plenius posuimus.</p>
                    <p>Nemo, nisi in mortis periculo, excommunicatus a superiori absoluere potest.</p>
                </div>
                <div>
                    <head>Capitulum Q20</head>
                    <p>Uerum, licet aliquis excommunicatus sanus uel infirmus de parendo mandatis Ecclesie uel iudicis prestiterit iuramentum uel aliam caucionem, non est tamen communicandum eidem quousque fuerit absolutus.</p>
                    <p>Licet autem aliquis post excommunicacionem appellet, non ideo a denunciacione ipsius cessandum est.</p>
                    <p>De excommunicacione et interdicto plenius inter constituciones dicetur.</p>
                </div>
                <div>
                    <head>Capitulum R0</head>
                    <p>De iudeis.</p>
                </div>
                <div>
                    <head>Capitulum R1</head>
                    <p>Iudei nutrices, ancillas et alia mancipia christiana in domibus propriis tenere non presumant.</p>
                    <p>Christiani uero qui contra hoc fecerint moneantur ter ut a iudeorum seruicio recedant.</p>
                    <p>Quod si facere noluerint, excommunicentur et, tamdiu excommunicati publice nuncientur, donec ab illorum seruicio recesserint et de tanta offensa satisfecerint competenter.</p>
                    <p>Iudei uero tercio moneantur ut tales a se abiiciant.</p>
                    <p>Quod si facere noluerint, eis Christianorum participacio subtrahatur, ita uidelicet quod mercatores et alii Christiani tercio moneantur ut nullos contractus aut aliqua commercia cum eis faciant, nec ad molendum bladum suum uel ad conquendum panem siue queeumque alia Christianorum subsidia admittantur.</p>
                    <p>Nullus tabellio instrumenta iudeis faciat in quibus sciuerit uel crediderit esse usuras occultas uel manifestas; qui uero moniti contra fecerint, excommunicentur et excommunicati publice nuncientur.</p>
                </div>
                <div>
                    <head>Capitulum R2</head>
                    <p>Iudei in diebus Lamentacionum et dominice Passionis in publicum non appareant uel procedant, nec in diebus dominici et sollemnibus publice operari presumant.</p>
                </div>
                <div>
                    <head>Capitulum R3</head>
                    <p>Nullus Christianus carnes iudeorum refutatas ab eis presumat uendere in macello christianorum uel alibi infra uillam.</p>
                    <p>Sed nec iudei carnes publice uendant nec comedant in diebus in quibus ab esu carnium se abstinent christiani.</p>
                </div>
                <div>
                    <head>Capitulum R4</head>
                    <p>Omnis quoque Christianus iudeorum conuiuia uitet, nec eos quisquam ad conuiuia recipiat quia, cum ipsi cibaria nostra uitent, sacrilegium est a Christianis eorum nefandissimos cibos sumi.</p>
                    <p>Nullus quoque Christianus azima iudeorum manducet.</p>
                    <p>Nullus iudeum medicum in sua egritudine aduocet, aut ab eo recipiat medicinam, uel cum eis in balneo se lauet.</p>
                </div>
                <div>
                    <head>Capitulum R5</head>
                    <p>Iudei quoque, ut a Christianis discernantur in superiori ueste, in medio pectoris, rotam bene apparentem et coloris alterius quam sit uestis ipsa, publice portent.</p>
                    <p>Nemo eis aut aliis infidelibus baiulias seu alia publica officia super Christianos committat, ne ex hoc occasionem in Christianos habeant seuiendi.</p>
                </div>
                <div>
                    <head>Capitulum R6</head>
                    <p>Nullus iudeos aut alios infideles ad baptismum uenire absolute compellat.</p>
                    <p>Uerumtamen si aliquis eorum, causa fidei suscipiende, ad Christianos confugerit, postquam de hoc constiterit, Christianus efficiatur, non obstante domini sui, patris uel matris seu cuiuslibet alterius contradiccione, nec a possessionibus seu bonis suis propter hoc excludatur.</p>
                    <p>Baptizatus tamen seruicia debita et consueta non minus debet proprio domino exhibere, et hoc si dominus Christianus sit, quia in hoc casu seruus remanet post baptismum.</p>
                    <p>Si uero dominus iudeus uel infidelis sit, baptismus a talis domini seruicio liberat baptizatum.</p>
                </div>
                <div>
                    <head>Footnotes</head>
                    <p>[1] Comma added to replace open parentheses before 'ibi' in edicion.</p>
                </div>
            </div>
        </body>
    </text>
</root>
