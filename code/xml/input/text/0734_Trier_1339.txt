Balduinus Dei gratia Sanctae Trevirensis Ecclesiae Archiepiscopus, sacri Imperii per Galliam Archicancellarius, universis et singulis personis tam ecclesiasticis quam saecularibus per suas civitates et dioecesum constitutis salutem et sinceram in Domino charitatem.
(1) Ex credito nobis dispensationis officio curis sollicitamur assiduis curiosaque inquisitione meditando discurrimus, ut subditorum quieti et commodis, in quorum prosperitate utique prosperamur, iugi mentis nostrae studiis intendamus, ut et iidem felici ducti regimine praeserventur a noxiis, et optatis semper proficiant incrementis.
Igitur cum nonnulli instigante diabolo in tantam praesumptionis audaciam prorumpant, ut Clericos et ecclesiasticas personas occidere, mutilare et captivare captivosque detinere in suae salutis dispendium non formident, sicut hucusque pluries, quod dolentes referimus, dinoscitur perpetratum; Nos tantis periculis cupientes occurrere, et tam nefarios praesumptores condigna animadversione ferire, ut saltem metus poenae tales ab huiusmodi praesumptione cohibeat inantea et compescat, statuimus tenore praesentium et ordinamus: si quis in hoc genus sacrilegii proruperit, quod aliquem Clericum pro Clerico se gerentem in terminis nostrae civitatis vel dioecesis occidat, mutilet vel captivet seu etiam detineat captivatum, quod contra talem occisorem, mutilatorem, captivatorem et ipsum Clericum detinentem per totum decanatum christianitatis illius loci, ubi talis occisor, mutilans seu captivans vel Clericum detinens domicilium habuerit vel iurisdictionem exercuerit de iure vel de facto, et etiam per totum decanatum illius loci, ubi talis Clericus captivus detentus fuerit, et in qualibet parochiali ecclesia alterius decanatus, ad quam tales malefactores declinare contigerit, quamdiu moram ibidem traxerint, et post recessum eorum, per triduum cessetur eo ipso et sine alia monitione penitus a divinis.
Quam quidem cessationis divinorum sententiam in loca praetacta, ut praetactum est, ponimus per praesentes tam diu tenendam et firmiter observandam, donec praefatus occisor, mutilans vel captivans, seu Clericum captivum detinens satisfactione debita praehabita per nos ipsam meruerit et obtinuerit relaxari.
De qua quidem relaxatione per nostras vel Officialium nostrorum literas constare debebit.
(2) Praeterea cum nonnulli perversi homines interdum alios in prosecutione sui iuris impedire temere molientes nuncios et portitores literarum et processuum iudicialium occident, mutilent vel captivent, vel literas et processas, quos deferunt, ipsis auferant violenter in ecclesiasticae libertatis contumeliam et contemptum: Nos huic morbo pestifero per oppositionem competentium poenarum mederi volentes, ut quos timor Dei a malo non revocat, saltem poena coerceat a peccato, et ne quisquam huiusmodi occasione et prosecutione sui iuris et iustitiae, quam colere summum bonum esse dinoscitur, retrahatur: statuimus, ordinamus et volumus, si deinceps quisquam in talem vesaniam inciderit, quod nuncium aliquem literas vel processus aliquos iudiciales deferentem ea occasione occidat, mutilet vel captivet, vel literas et processus iudiciales huiusmodi cuiquam nuncio ipsos deferenti auferat violenter, quod talis occidens, mutilans, seu literas et processus violenter auferens, iuxta statuta alias per nos desuper edita, sententiam maioris excommunicationis incidat ipso facto, et quod contra talem nihilominus sine alia monitione et sine alio mandato in terminis parochialis loci, ubi praesens fuerit, quamdiu ibidem moram traxerit, et post eius recessum per triduum cessetur a divinis.
Quam cessationis divinorum sententiam contra tales occisores, mutilatores et captivatores dictorum nunciorum literas seu processus iudiciales deferentium, et contra auferentes ipsas literas et processus huiusmodi ferimus et praesentibus promulgamus.
(3) Item quia saepe contingit, ut ex retroactis comperimus, quod bona Clericorum decedentium a nonnullis personis, quibus nullum ius competit bonis in eisdem, de facto et per iniuriam occupantur, surripiuntur et etiam dissipantur, propter quod eorundem bonorum debita dispositio impeditur; Nos ausus talium bona huiusmodi occupantium, surripientium, et dissipantium reprimere cupientes, tenore praesentis statuti omnibus et singulis personis tam ecclesiasticis quam saecularibus cuiuscumque status, sexus vel conditionis fuerint, districte et firmiter inhibemus, ne aliqua bona per aliquem Clericum Nobis subiectum, cum decesserit, derelicta, in quibus ius ipsis non competit, occupent, subripiant vel quovismodo dissipent.
Alioquin volumus et statuimus, si quisquam repertus fuerit, qui contra hoc nostrum statutum bona aliquorum Clericorum decedentium Nobis subiectorum per iniuriam occupaverit, surripuerit vel dissipaverit, quod contra talem ipsorum bonorum occupationem, subreptionem, vel dissipationem, in terminis parochialis loci, ubi talis occupans, subripiens vel dissipans praesens fuerit vel moram traxerit, et post eius recessum per triduum, et nihilominus in terminis parochialis loci, ubi talia bona sic occupata, surrepta vel dissipata, actu constituta seu collocata fuerint, vel ubi devenerint, cessetur eo ipso penitus a divinis.
Quam cessationis divinorum sententiam contra huiusmodi bona Clericorum decedentium occupatores, surreptores ac dissipatores modo quo praefertur tenendam praesentibus promulgamus.
(4) Caeterum cum nonnunquam aliquae personae religiosae de religiosis etiam eiusdem monasterii personis super bonis, negociis seu iuribus ad monasteria, in quibus huiusmodi personae religiosae deputatae noscuntur, spectantibus, suis consanguineis laicis, vel aliis personis laicalibus ipsis faventibus quaerimonias facere non pavescant, ex quo eorum Praelatis vel confratribus, ac ipsis monasteriis interdum iniuriae, damna et gravamina non modica inferuntur; praesentis statuti tenore inhibemus districte ac in virtute sanctae obedientiae omnibus personis religiosis, cuiuscunque status, sexus vel conditionis fuerint, ne super bonis vel iuribus sive de personis ad monasteria, in quibus degunt vel receptae fuerint, pertinentibus, aliquas quaerimonias faciant aliquibus personis laicalibus, sive sint eorum consanguinei vel alias amici, per quos dicti eorum Praelati vel confratres vel etiam ipsa monasteria molestari et damnificari quoquo modo valeant vel gravari.
Et si de caetero alicuius personae religiosae occasione monasterii eiusdem personae per aliquos laicos sive suos consanguineos sive alios amicos aliquae iniuriae vel gravamina illata fuerint sive damna: cum non sit verisimile, quod inimica huiusmodi religiosa persona talia fierent, et ob hoc scrupulo non careat societatis occultae: volumus et statuimus, quod dicta persona, cuius occasione talia gravamina seu damna ipsi monasterio inferuntur, eo ipso de hoc quod quaerimonias sic inhibitas fecerit, sit convictus, et eo ipso etiam, talis persona conquerens a voce et iure capitulari in suo monasterio sine spe restitutionis per triennium sit suspensa, et ultra hoc nihilominus tanto tempore, quantum ipsius superior et conventus arbitrati fuerint, et donec iuxta eorundem superioris et conventus moderationem ac arbitrium pro qualitate excessus fuerit emendata.
(5) Item cum per importunitatem potentium monasteria tam monachorum quam monialium Nobis subiecta in receptione aliquarum personarum praebendis nondum vacantibus, ut per facti exigentiam didicimus, interdum nimium praegraventur: inhibemus omnibus et singulis conventibus Nobis subditis tam monachorum quam monialium, et singularibus personis eorundem, ne aliquas praebendas de caetero aliquibus personis conferant, nisi actu sint vacantes; et ne aliquas personas sub expectatione futurarum praebendarum recipiant, seu aliquas promissiones faciant de ipsis praebendis aliqui bus personis, cum vacaverint, conferendis; et ne aliquas etiam petitiones super futuris praebendis admittant vel, quod admittantur, consentiant, divisim vel communiter quovismodo; alioquin singulares personas de conventibus huic nostro statuto non obtemperantes excommunicationis, conventus vero suspensionis sententias incurrere volumus ipso facto.
(6) Item quia intelleximus, quod nonnulli ex inordinato affectu et non ob Dei suorumve Sanctorum venerationem, quorumdam Sanctorum festa, quae nec Romana Ecclesia nec Nos vel Clerus aut populus nostrae civitatis et dioecesis specialiter et celebriter veneranda duxerint, ita, quod in ipsis festis ab operibus mechanicis, quibus acquiritur vietus, cessetur, praesumant indicere, ac pro celebribus festis coli mandare.
Unde in virtute sanctae obedientiae districte duximus prohibendum, nequis de caetero Praelatus vel alius, cuiuscunque status, praeeminentiae vel conditionis existat, Nobis subiectus huiusmodi Sanctorum festa, in quibus homines ut plurimum, quod cordialiter Nobis displicet, se non divino cultui, ut deberent, sed voluptati et ociositati, quae hostis antiqui arma fore noscuntur, praebere student, quacunque occasione vel causa indicere vel coli mandare praesumat; salvis iis Sanctorum festis, quae ab antiquo hucusque fuerint in suis locis pro festis celebribus observata.
Datum Treviris anno Domini millesimo trecentesimo trigesimo nono, die prima mensis Iunii.