(1) De personaliter residendo.
Licet sanctorum decreta et canonum instituta quemlibet fidelem et clericos precipue beneficiatos qui in sortem Domini sunt clerici, diligenter admoneant qualiter quilibet in domo Dei debeat conversari, multi tamen quandoque ecclesiarum prelati e contra faciunt, qui fame sue prodigi cibos pauperum quorum procuratores nondum existunt, non in ecclesia sed extra in pravos usus expendere non verentur in salutis proprie et subditorum suorum dispendium et scandalum etiam plurimorum, non attendentes quod beatus Gregorius dicit de talibus, quod tot mortibus digni sunt quot mali exempla ad subditos transierint, quia statuta super hoc olim a quibusdam predecessoribus nostris edita, male quandoque a subditis observantur, statuta ipsa renovantes supplendo nihilominus quod in eis deficere videbatur, idcirco tam rectorum ecclesiarum nostre diocesis quam subditorum suorum animarum saluti prospicere cupientes, quatenus de grege sibi commisso dignam Deo possint in die judicii reddere rationem, ad quod cura et sollicitudo pastoralis officii nos excitat et compellit deliberato consilio duximus statuendum, rectoribus universis ecclesiarum que curam habent animarum annexam in virtute sancte obedientie et sub pena amissionis beneficii injungentes quod in ecclesiis sibi commissis continue residentiam faciant personalem, ibique divinis officiis intendentes quemadmodum status ipsorum et ordo requirit, hospitalitatem teneant, sicut decet, quam ut liberius valeant exercere, statuentes precipiendo mandamus ut nullus amodo reditus seu proventus ecclesie sue vendere vel alias distrahere presumat, nisi fortassis causa studii vel alia licita et honesta, et tunc etiam de nostra licentia speciali.
(2) De ordinibus infra annum recepturis.
Et quia in nostra diocesi nonnullos invenimus, qui cum ad sacros ordines nondum promoti fuerint, ecclesias curam animarum habentes, non sine periculo animarum retinere jam longo temporis spatio presumpserint, presenti decreto statuimus salubriter decernentes, quod beneficiati ante canonem felicis recordationis Gregorii decimi nuper editum apud Lugdunum in concilio generali, in proximis ordinibus per nos celebrandis coram nobis se specialiter representent, ordinem quem status eorum et cura requirit recepturi, et idem faciant in sequentibus ordinibus per nos pariter celebrandis, alioquin ex tunc procedetur contra eos quantum de jure fuerit procedendum.
Illi autem qui post canonem antedictum beneficium cum cura fuerint assecuti, infra annum a tempore collationis sibi facte ad presbyteratus ordinem se faciant promoveri, alioquin penam in ecclesia statutam merito poterunt formidare.
(3) De ecclesiis sine cura Item ad abolendam quamdam consuetudinem que in nostra diocesi hactenus inolevit, cura pervigili duximus providendum.
Quidam enim ex nostra vel predecessorum nostrorum collatione rurales ecclesias obtinent, quas diu licet tenuerint, nec discoopertas cooperiri, vocant enim eas beneficium sine cura et verum de se profitentur, sunt si quidem ... eos sine cura, nomen istud in ecclesiis ipsis in fructibus colligendis ex integro vel percipiendis observant, in his namque curam ac diligentiam quam possunt adhibent, cura ecclesie pretermissa; qui utique bone consulerent, si de nullo vel utroque saltem curam haberent postquam onus hujus assumpserunt, ideoque contra morbum hujusmodi remedium quod possumus adhibentes, et tam ecclesiis ipsis
quam personis providere volentes, statuimus ut quicumque tale beneficium in nostra diocesi habet vel tenet, vel de cetero adeptus fuerit, ecclesiam ipsam, si discooperta vel ruinosa fuerit, infra annum a tempore presentis constitutionis de fructibus ipsius cooperire ac reparare festinet quomodocumque si reditus vel proventus ipsius summam quindecim librarum Turonensium excesserint.
Calicem argenteum, librum, cappam, missale et alia sacerdotalia indumenta ad opus ipsius ecclesie emat, cum quibus per circuitum anni quolibet mense semel ad minus, ac in precipuis festivitatibus Natalis videlicet Domini, Resurrectionis Dominice, Pentecostes, Sanctorum omnium, et in die festi sancti illius in cujus honore ecclesia ipsa fundata extitit, missam in eadem ecclesia per sacerdotem ad hoc deputatum faciat celebrari, scituri quod si hoc neglexerint vel malitiose adimplere distulerint, aut defectum ipsorum de reditibus ipsarum ecclesiarum suppleri, aut ipsos rectores ad hoc per subtractiones beneficiorum et alia juris remedia compellemus.
(4) De dominicis colendis.
Item quia sacrorum canonum antiquitas statuit omnes dies dominicos divino cultui dedicatos cum omni veneratione esse colendos et in his ab omni servili opere fore cessandum, mercatum in his diebus omnino fieri prohibemus.
Nostrorum statuta predecessorum olim facta super hoc approbantes, districtius inhibemus quatenus in ipsis diebus dominicis et aliis precipuis anni festivitatibus neque barberius pro radendis aut tondendis barbis, neque scriba pro conficiendis quibuslibet justitiis, aut mercator sive alius quicumque pro vendendis aut distrahendis pannis vel mercibus aliis cujuslibet generis operatoria vel stationes alias publice apertas teneat vel tenere audeat, alioquin penam alias constitutam contra frangentes festa hujusmodi se noverint incursuros.
Recipiendo vero decedentium testamenta vel alia, etiam justitiam si necessitas vel evidens utilitas id exposcat, tribuimus facultatem.
Propter humanam quoque necessitatem et quotidianum vescendi usum, pistricibus panes et carnificibus carnes, merceriis sive tricliniis res comestibiles vendendi ipsis diebus festivis licentiam non negamus, ita tamen quod premissa per se vel alios minime exerceant dum in suis parochialibus ecclesiis missarum solemnia celebrantur.
(5) De audientibus Salve Regina diebus sabbatinis.
Precipimus universis et singulis rectoribus ecclesiarum nostre diocesis curam habentibus animarum, quatenus plebes sibi commissas sedulo, admoneant ut singulis diebus sabbatinis post vesperas vel post completorium, quod magis placuerit, in ecclesiis ad honorem Dei conveniant audituri cum devotione antiphonam Salve Regina que in honorem gloriosissime matris ejus consuevit solemniter decantari.
Nos enim de omnipotentis Dei misericordia et beatorum martyrum Nazarii et Celsi meritis confidentes, omnibus vere penitentibus misericorditer relaxamus.
(6) De non citando cum litteris papalibus.
Ad reprimendam malitiam perversorum, eorum videlicet qui litteris domini pape nequiter abutuntur, statutum fuit seu ordinatum in provinciali concilio apud Bitterim dominica que dicitur pridie calendas aprilis, quod abbates suis inhibeant districte monachis ne per litteras apostolicas citent aliquem, quousque ipsi abbates eas viderint et examinaverint diligenter.
Et ideo precipimus abbatibus nostre diocesis non exemptis ut hoc servent et a suis monachis faciant observari.
(7) De judicibus delegatis.
Item in dicto fuit concilio statutum et ordinatum ut judices a Sede Apostolica delegati non subdelegent nisi personas notas moribus et scientia approbatas, et in eisdem districtibus in quibus ipsi consistunt delegati; et idcirco hoc districte precipimus per totam nostram diocesim inviolabiliter observari.
(8) Ut nullus capellanus citet aliquem cum litteris.
Precipimus et ordinamus ut nullus rector nostre diocesis seu capellanus conductitius presumat aliquem citare per litteras apostolicas quousque eas viderit et diligenter examinaverit noster officialis vel tenens locum ejus, si commode fieri potest absque difficultate, potissime si littere apostolice vel citationes false vel suspecte verisimiliter videantur.
(9) De non arrendendis fructibus ecclesiarum.
Statuimus quoque et districte precipimus observari quod nullus parochialis ecclesie rector nostre diocesis reditus seu proventus ad firmam tradat alicui sive vendat, sed eos ad manum suam retineat, colligat et expendat, prout viderit faciendum, quamvis Sedis Apostolice vel nostra auctoritate super residentia non facienda in eadem ecclesia sit munitus.
(10) De non faciendo talas.
Ordinamus quod moneantur omnes in generali in singulis ecclesiis quod nullus talam et damnum faciat, aut consilium vel auxilium prestet ut fiat, clam aut per insidias, aut per studium vel machinationem procuret odio aut rancore idem fieri, specialiter de bonis ecclesiarum, clericorum seu ecclesiasticarum personarum.
Nos enim in omnes qui post monitionem et denuntiationem ordinationis hujusmodi contrarium fecerint, excommunicationis sententiam in his scriptis pronuntiamus [1].
(11) De non sepeliendo talas facientes in ecclesiis.
Item ordinamus quod singulis mensibus rectores certificent nos aut curiam nostram Carcassonensem de nominibus illorum qui occasione istius constitutionis in sententiam inciderint aut suspecti fuerint incidisse.
Et ordinamus quod rectores talibus qui hoc fecerint denegent ecclesiasticam sepulturam in morte, et vivis ecclesiastica sacramenta, et dicant eis in confessionibus quod faciant se absolvi.
Et ad hoc eos inducant efficaciter salvo im omnibus confessionis secreto.
(12) Item volumus quod officialis noster istam sententiam denunciet bis in anno in conventibus predicatorum et minorum Carcassone, intimans eis quod quantumcumque eos in necessitatis articulo absolverint, nihilominus si lesis non satisfecerint de talis et damnis hujusmodi, corpus ipsorum quantum ad sepulturam ecclesiastico subponimus interdicto, et quod caveant ne nostrum violent interdictum.
(13) De non audientibus missam in dominica die.
Volumus et ordinamus quod quicumque non venerit ad missam in ecclesia sua parochiali in die dominica, major tamen quatuordecim annis, et non audierit missam ex integro ipsum supponimus ecclesiastico interdicto, ita quod in vita denegentur ecclesiastica sacramenta, et in morte ecclesiastica sepultura, nisi excusetur legitimo impedimento quod nominabit rector ut infirmitatem aut carcerem aut aliud violentum impedimentum.
Nullam negotiationem habebunt pro impedimento, exceptis famulis et pastoribus ita mercenariis rector secundum qualitatem negotii valeat dispensare.
Pronuntiate sunt hujusmodi ordinationes sententie late in ecclesia Carcassonensi in synodo hiemali celebrata die martis post festum Omnium Sanctorum, anno Domini MCC nonagesimo septimo.