Millesimo [1] .CCCXV. die martis ultimo aprilis, presentibus testibus Gerardo Baffo de Cunus, Francisco domino Rubonis de Romano et aliis; de communi voluntate totius cleri civitatis et diocesis iporiensis, ordinatum est quod fiat sinodus omni anno die martis in mane post .XV. pascatis resurrectione Domini et interim cogitetur et deliberetur de habendo manuali cum minori gravamine quo possit haberi et minoribus expensis.
Item deliberatum est quod quilibet rector eclesie perrochialis habeat et teneatur habere constitutiones editas per dominum fratrem Albertum episcopum iporiensem et comitem in primcipio sui regiminis et qui non habent faciant eas scribi infra mensem a die publicacionis et deliberationis prefate.
Item deliberatum est quod in omnibus ecclesiis diocesis iporiensis, religiosorum dumtaxat exceptis fiat officium sicut fit in ecclesia cathedrali et festum Sancti Bessi ab omnibus celebretur et quod quilibet qui celebraverit festa Sanctorum Martirum patronorum nostrorum Savini, Bessi, et Teguli, experte dicti domini episcopi gaudeat .XL. dierum de indulgentia.