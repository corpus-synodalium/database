(1) [1] nisi penituerit et ablata restituerint vel super restituendis securitatem prebuerint.
(2) Nullum ignotum seu extraneum permittat in ecclesia sua celebrare absque litteris commendaticiis, nisi forte esset peregrinus aut viator qui vellet privatim pro devotione celebrare, et donec se presentaverit domino archiepiscopo vel archidiaconis.
(3) Item, baptismus cum reverentia et devotione celebretur sub hac forma verborum: Ego te baptizo in nomine Patris et Filii et Spiritus Sancti.
Si vero aliquid istorum verborum obmitteretur, puer non est baptizatus et sub eadem forma doceatur laycis in necessitatibus pueros baptizare et quod caveant diligenter ne aliquid obmittatur.
Potest etiam in necessitate, si alius presens non fuerit, pater vel mater puerum baptizare et nichilominus reddere debitum vir et uxor.
(4) Item, cum audierit sacerdos puerum a layco baptizatum esse in necessitate, diligenter inquirat, que et qualiter verba protulit et si invenerit aliquid obmissum quid sit de substantia baptismi, puerum baptizet quoniam puer non est baptizatus; et si invenerit puerum baptizatum suppleat unctiones et alia que supplenda fuerunt.
(5) Item, si parvulus projectus inveniatur sine evidenti signo quod baptismum non receperit et dubitetur an fuerit baptizatus, baptizetur hiis verbis: Non te rebaptizo, sed si nondum baptizatus es, ego te baptizo in nomine Patris, et Filii et Spiritus Sancti.
(6) Item, precipimus quod quelibet ecclesia parochialis fontes lapideos habeat ad baptizandum.
Caveant autem sacerdotes et ministri et parochiales ecclesiarum ne capidas ad usus seculares convertant, nec vasa lignea in quibus infantes fuerunt baptizari.
(7) Item, plures ad suscipiendum infantem de sacro fonte non accedant.
Scire etiam debetis quod filii et filie ante vel post compaternitatem geniti, matrimonialiter possunt conjugi, excepto illa dumtaxat persona per quam ad compaternitatem pervenitur.
(8) Item, nullus debet suscipere sacramentum confirmationis nisi baptizatus, nec tenere alium in baptismo vel confirmatione, nisi ipse sit baptizatus et confirmatus.
(9) Item, si confirmandus adultus fuerit debet prius confiteri et postea confirmari, multo fortius qui sunt in sacris ordinibus promovendi.
(10) Item, sepe dicatur laycis ne diu expectent adventum domini archiepiscopi ad confirmandum, sed ducant pueros ad locum proximum cum audierunt archiepiscopum venire.
(11) Nullus debet vitam suam finire sine confirmatione.
(12) Item, mandamus quod populus moneatur ad recipiendum unctionem extremam a XIIIIcim annis et supra ad hoc faciendum quilibet parochialis sacerdos habeat ampullam cum oleo infirmorum preter alias ampullas ad chrismam et oleum catechumenorum et non tamem semel sed quotiescumque necesse fuerit; doceatur populus recipere hujusmodi unctionem et sanitate recepta quilibet poterit reddire ad opus conjugale.
Et qui, officium ad hujusmodi unctionem non habent, procurent quod statim habeant et adiscant.
(13) Item, inhibemus juxta canonicas sanctiones, ne sacerdotes secundo nubentibus nuptialem benedictionem impendant.
(14) Item, jubemus ne clandestina conjugia celebrantur, nec talibus sacerdos interesse presumat.
(15) Item, prohibeatur laycis frequenter ne contrahant matrimonia, nisi coram pluribus et suo sacerdote.
(16) Item, cum matrimonia fuerint contrahenda in ecclesiis per presbyteros ante desponsationem et per verba de presenti, publice proponatur et competens terminus prefiniens [2] illud tempus qui voluerit impedimentum opponat.
(17) Item, prohibemus ne sponsalicia de presenti fiant in Quadragesima, hec in aliis diebus quibus fieri prohibentur.
(18) Statutum est, quod omnes illi qui suspicione heresis notantur, nisi propriam innocentiam congrua purgatione manifestaverunt, excommunicentur et singulis dominicis denuncientur excommunicati.
De credentibus vero et receptoribus defensoribus hereticorum decretum est ut excommunicationi subjaceant et est statutum quod si postquam excommunicati fuerunt satisfacere contempserunt, infra annum ex tunc ipso jure sunt infames, nec ad publica officia admittantur.
(19) Si quis autem tales evitare contempserit excommunicationis sententia feriatur; clerici autem non exhibeant hujusmodi pestilentibus ecclesiastica sacramenta nec eos presumant tradere sepulture nec helemosinas aut oblationes eorum accipiant, alioquin suo priventur officio ad quod nunquam restituantur absque indulgencia domini pape speciali.
(20) Omnes vero exhortemur in Domino, discrete precipientes quatenus hereticos credentes et eorum fautores taliter evitetis ne possitis de heresi fama reprehendi et inquisitione hujusmodi, nichilominus totis viribus fideliter adunetis.
(21) Nullus faciat bajulum vel procuratorem vel administratorem rerum suarum aliquem de heresi infamatum vel quem credat suspectum de heresi nec etiam judeum, cum hoc sit prohibitum in jure et in concilio publicatum.
(22) Item, prohibeatur in ecclesiis in diebus festivis ne sortiarii sortilegia sua faciant; et si aliqui vel alique hos transgredi inventi fuerunt eis intratus ecclesie denegetur.
Quicumque clericus vel laycus deprehensus vel detentus fuerit facere, consulere, docere sortes, auguria vel quascumque alias determinationes in psalterio vel in alio libro, sive in gravis, vel in aliis quibuscumque rebus extraneis, ab ecclesia habeantur.
(23) Item, precipimus quod chrisma et eucharistia sub fideli custodia clavibus adhibitis serrentur, ne sortiari de istis possint nepharia exercere.
Provideat autem unusquisque annuatim ut in Pascha novum chrisma habeat; non est enim baptisma de veteri chrismate facienda, qui secus fecerit juxta majoris arbitrum puniatur.
(24) Nullus aliquo det suo chrismate.
Tales autem clerici ad recipiendum chrisma mittantur quibus non debeat merito denegari; caveant similiter quod ad abbatibus non recipiant chrisma nec alter ab altero recipiat nisi tantum ad Ecclesia Narbone.
(25) Item, moneatur populus diebus dominicis ut quilibet saltem semel in anno proprio sua confiteatur peccata sacerdoti vel alii de licentia sui sacerdotis, alioquin vivens ab ingressu ecclesie in omnibus ecclesiasticis sacramentis careatur et moriens christiana careat sepultura.
(26) Item, precipimus quod medici corporis cum vocati fuerunt ad infirmos eos inducant ut prius convocaverit medicos animarum.
(27) Item, nullus inquirat nomina personarum cum quibus peccaverit confitens.
(28) Item, nullus ira vel odio vel amore audeat revelare confessionem sibi factam signo vel verbo juxta Lateranensem concilium, si depositionem [3] voluerit evitare.
(29) Item, nullus se offerat ad celebrandas missas quas ipse injunxerit confitenti.
(30) Item, sacerdotes majora peccata majoribus videlicet domino archiepiscopo reservent in confessionem scilicet homicidia, sortilegia, peccata contra naturam, incestus et stupra virginum, oppressiones puerorum, injectiones manuum in parentes, vota fracta, crimina publica, perjuria notoria, in occultis bene dispensant, exceptis homicidio et simonia in ordinem et sacrilegio.
Sunt autem tria in quibus nullus habet potestatem nisi dominus Papa vel ejus vicarius, sed injectio manuum in clericos vel quoscumque religiosos, incendia maxime ecclesiarum, simonia, nichilominus tamen talium res remittenda sunt ad dominum archiepiscopum vel ejus penitentiarium.
In hiis et aliis qui, in tempore necessitatis et periculi urgentis, instantia, presidium penitentie et munus reconciliationis implorant, claudere dum non est gremium Ecclesie nec reconciliatio deneganda, que etiam potest fieri in hoc casu a simplici sacerdote; quod si ita aliqua egritudine agravati sunt et qui paulo ante petebant penitentiam seu reconciliationem vel aliqua ecclesiastica sacramenta ut per se significare non valeant, testimonia eis fidelium circumstantium prodesse debebunt, simul tamen et penitentie et reconciliationis beneficium consequentur.
(31) Omnes moneantur instituta jejunia observare ut est jejunium XLa et IHIor temporum et vigiliarum et absque omni peccato; ex debito enim tenentur facere talia jejunia.
(32) Moneant autem subditos in sabbatis a carnibus abstinere; presbyteris autem et beneficiatis precipimus ut in sabbatis carnibus non vescentur, nec in quartis feriis nisi in necessitate corporis, vel nisi diem fuerit festum.
(33) Item, inhibimus ne simplices sacerdotes passim et indiscrete ad excommunicandum prorumpant se de majoribus casibus prius petent licentiam prout exigit ordo juris.
(34) Cautos vos esse volumus ut si sciveritis aliqua crimina gravia et turpia in vestris parochiis, que emendare nesciveritis vel non poteritis, vestris majoribus refferatis.
(35) Prohibemus ne aliquis alium excommunicet nisi prius a monitione legitime facta.
Caveat autem unusquisque quod sub pena ordinis et beneficii ne suspensus vel interdictus celebrare presumat vel in ecclesia interdicta.
(36) Item, prohibitum est ne regulares aliqui excommunicatos vel nominatim interdictos admittant aliquatenus ad divina, nec ecclesias seu decimas sine consensus episcoporum de manu recipere presumant laycali.
(37) Excommunicamus omnes monachos qui in nostra dyocesi absque duobus vel tribus monachis soli morantur in ecclesiis vel in villis.
(38) Item, prohibemus ne in ecclesiis questores proponere permittantur nisi ea que in suis litteris continentur et non recipiantur sine litteris domini Pape vel nostris.
(39) Item, prohibemus ne Hospitalarii vel alii privilegiati permittantur in locis interdictis aliquos sepeliri nisi illos qui supersumerunt habitum illius ordinis, etiam si se dixerint de illa confratria esse.
(40) Item, generaliter prohibitum est ne super rebus spiritualibus compromittatur in laycum quia non decet ut in talibus laycus arbitretur.
(41) Item, statutum est in Lateranensi concilio, nulla consuetudine obstante, quod ab episcopis vel patronis ecclesiarum, portio presbyteris seu vicariis in illis servientibus sufficiens assignetur.
(42) Item, precipimus quod clerici qui ordinandi sunt veniant quinta feria vel sexta ad scrutinium, alioquin non ordinarentur.
(43) Omnes qui habent ecclesias ad singula tempora ordinum veniant quousque sint presbyteri, se presentent etiam non moniti vel vocati.
(44) Nullus in publicum peliceum limatum deferre presumat.
(45) Nullus habens beneficium ecclesiasticum, capam manicatam deferre presumat.
(46) Nullus libros vel ornamenta ecclesie obligare presumat, maxime judeo.
(47) Nullus sacerdos vel clericus habens curam sit advocatus in causis cujuslibet, nisi pro ecclesiis et miserabilibus personis.
(48) Item, inhibemus etiam ne quisquam alicujus familiaritatis aliquem assistat vel foveat, et nisi conscientia sibi dicet quod ille habeat justam causam.
(49) Item, precipimus dies dominicos observari et quilibet parochianos suos ad hos observandos compellere procuret sub pena pecuniaria constituta XII denariorum.
(50) Capellanus vero loci, absque necessariis et evidenti causa, in die dominica absens fuerit de parochia sua, in majori summa pecunie puniatur.
(51) Item, prohibemus ne quis in infirmitate positus in XLma vel in jejuniis IIIIor temporum et in vigiliis sanctorum presumat carnes comedere ad subgestionem alicujus, nisi prius domini archiepiscopi vel penitentiarii sui licencia postulata.
(52) Nullus clericus tenens fornicariam intret chorum.
(53) Ad horas beate Marie Virginis semper dicatur versus Memento, salutis auctor, versus Maria, mater gratie etc.
(54) Sciant tam dyaconi quam subdyaconi preter horas Domine Nostre ad horas canonicas se teneri.
(55) Sacerdotes, audita morte parochianorum suorum, statim absolvant eum cum psalmo De profundis etc. et cum collecta Adesto, Domine vel alia.
(56) Qui manifeste fuerit in perjurio deprehensus, publicetur in ecclesia perjurus et, si amonitus satisfacere noluerit, solempniter excommunicetur et denuncietur detestabilis et infamis, nec ad testimonium vel ad alios actus legitimos admittatur.
(57) Qui pro beneficio spirituali dat vel promittit aliquod munus, per se vel per alium, ante vel post, symoniam comittet et non potest sic adeptum beneficium retinere.
(58) Si quis homicidium, facto, precepto vel consilio, commiserit, deiciatur a clero.
(59) Si quisque clericus viro vel mulieri aliquid fecerit ut ex eis soboles non nascatur, vel ad portandum, vel ad comedendum, dederit ut generare non possint vel concipere vel secus pereat, ab officio beneficio suspendatur, alias gravissime puniendus.
(60) Relicta ad pias causas quod parochiani vestri communia presbytero et tribus vel duabus aliis personis ydoneis in extrema voluntate fecerint, firme decrevimus permanere et per sacerdotes et parochiales exsecutioni mandari sub intimatione anathematarum, prohibentes ne quis presumptione aliqua hujusmodi recindere testamenta presumat.
(61) Innovantes et approbantes authenticam ab antiquis temporibus consuetudinem in dyocesi Narbone, quod etiam clerici tam beneficiati quam alii libere licite possint condere testamenta, volumus et mandamus ut rectores ecclesiarum decedentes ita rationabiliter et distincte sua faciant testamenta quod eorum ecclesie non graventur indebite vel eorum contra ordinationes factas juste movere non debeant questionem.
(62) Si quis clericus cartam falsaverit aut testimonium falsum dixerit, beneficium amittat vel, si beneficium non habet, ab officio suspendatur.
(63) Clericus qui manifeste cum armis ecclesiam impugnaverit, amissis beneficiis si qua habet, carcerali custodia perpetuo mancipetur.
(64) Qui excommunicari celebrant vel in locis interdictis scienter, ab officiis vel beneficiis suis sunt privandi.
(65) Cimeteria in quibus corpora defunctorum sepeliuntur tempore interdicti, reconcilianda erunt aspersione aque solempniter benedicte sicut in reconciliatione ecclesiarum fieri consuevit.
(66) Qui vero tales sepeliunt vel sepeliendi intersunt, ad sedem apostolicam mittantur vel alia pena gravissima puniantur.
(67) De matrimoniis tempora interdicti contractis statuimus ut, quando locus fuerit absolutus, adhibeatur publica denunciatio et solempnitas consueta, injuncta nichilominus talibus penitentia pro concepta.
(68) Qui quidem regulares, cum eorum vaccant ecclesie, in eis vicarios pro sua instituunt voluntate, et institutos ita pensionibus gravant, vel ita tenuem provisionem assignant, quam sibi in necessariis sufficiunt providere, nec domino archiepiscopo vel Ecclesie Narbone in quibus debent respondere, nec hospitalitatem sicut convenit tenere.
(69) Denunciamus eis quod, si infra tempus in Lateranensi concilio constitutum, personas ydoneas ad vacantes ecclesias nobis non presentaverunt, ex tunc rectores ponemus in eisdem qui preesse noverint et prodesse.
(70) Ceterum quod capellanias non avertent vel applicent monasteriorum suorum officinis vel administrationibus districtius inhibemus, et si secus factum est vel factum fuerit irritum decrevimus et inane.