Idem Guillermus in synodo Penthecostes anno Domini millesimo trecentesimo.
(1) De oratoriis et capellis sine consensu non construendis.
Ex relacione plurium fide dignorum et eciam factorum experiencia, didicimus quod nonnulli, maxime nobiles, ausu temerario, in nostra Andegavensi diocesi, capellas et oratoria, nostro consensu minime requisito nec obtempto, construunt et construi faciunt, ac eciam hactenus contruxerunt contra civiles et canonicas sanctiones, quibus cavetur expresse ne quis oratorii domum irrequisito loci episcopo fabricet vel edificare presumat, que premissa in contemptum nostri episcopatus Andegavensis et ecclesiarum parrochialium, in quibus dicte capelle vel oratoria construuntur, gravamen non modicum non est dubium redundare, nos vero, tam temerariis abusibus et dampnabilibus presumpcionibus occurrere satagentes, maxime ne propter nostram negligenciam, quod absit, talia in consuetudinem deducantur, predictas capellas et oratoria taliter fabricata suspendimus et inhibemus in eis per quemcumque divina officia celebrari, omnibus et singulis rectoribus ecclesiarum et capellanis ecclesias regentibus nostre civitatis et dyocesis districtius injungentes quod ipsi predictas capellas et oratoria sic constructa suspensa a nobis in ecclesiis suis publice nuncient, ne quis ignorancie pretextu se valeat excusare.
Sane quia forte aliqua oratoriorum predictorum minime sunt perfecta, predictis rectoribus et capellanis precipimus quod ipsi inhibeant ex parte nostra, sub pena excommunicacionis, illis qui predicta oratoria sic edificare inchoarunt, ne ad consummacionem predicti operis procedant modo quolibet, sine nostra licencia speciali, intimantes eisdem quod si contra inhibicionem nostram processerint quoquomodo, nos ad demolicionem ipsius operis et alias procedemus seu procedere faciemus, prout justicia suadebit.
(2) De unionibus per abbates non faciendis.
Cum ad episcopos et alios superiores prelatos solum beneficiorum unio de jure pertinere noscatur, ac nonnulli abbates nostre civitatis et dyocesis temeritate propria potestatem nostram usurpare volentes, prioratus seu beneficia, qui et que religiosis vel scolaribus conferri consueverant ab antiquo, aliquocies selle sue, interdum prioratibus suis et quibuscumque administracionibus seu officiis sui monasterii, nostro consensu minime requisito, adjungere presumpserint et unire, nos tales uniones, juris auctoritate et nostra, decernimus irritas et inanes, inhibentes abbatibus nostrarum civitatis et dyocesis, sub pena excommunicacionis, ne talia de cetero attemptare presumant.
(3) Revocacio pene late contra abbates.
Quia nonnulli abbatum nostre dyocesis, qui ad synodum venire tenentur, legitimo impedimento cessante, multocies impedimenta non habentes canonica, excusaciones frivolas pretendebant et olim nos meminerimus statuisse quod abbas quilibet, qui se de veniendo ad synodum excusaret, certum et sufficiens impedimentum pretenderet in litteris excusacionis ipsius, et super eo coram nobis, si in partibus essemus, vel coram officiali nostro, si contingeret nos abesse, infra quindecim dies a die synodi, nisi ex certa causa et notoria excusante constaret agere in remotis vel in infirmitate notoria detineri, fidem faceret proprio juramento, suspensionis sentencia in eos qui de premissis defficerent promulgata.
Sane subditorum nostrorum, quorum salutem appetimus, periculum et illaqueacionem evitare pro viribus affectantes, predictam suspensionis sentenciam revocamus ad presens, districtius precipientes et injugentes eisdem in virtute obediencie, quibus sunt nobis astricti, quod ipsi ad synodos veniant, ut tenentur, nisi certo et sufficienti impedimento in litteris excusacionis sue exprimendo fuerint impediti, super quo infra sequentem synodum fidem faciant competenter.