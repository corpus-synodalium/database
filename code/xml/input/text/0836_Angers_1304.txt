Idem Guillermus in synodo sancti Luce anno Domini Mo CCCo IIIIo.
(1) De clandestinis nupciis.
Licet pene non sint regulariter ampliande, sed pocius molliende, tamen ne facilitas venie tribuat incentivum delinquendi multis transgressantibus, opus est exemplo.
Cum igitur tam nos quam bone memorie Nicholaus predecessor noster, attendentes quod desponsaciones clandestine prohibite sint a jure, olim statuerimus inhibendo ne benedictiones nupciales ex tunc celebrentur in capellis, prioratibus vel aliis locis solitariis quibuscumque, eciam si banna seu indicta facta essent in ecclesiis parrochialibus super talibus matrimoniis faciendis per contrahencium presbiteros, ut moris est, predictis locis quoad hoc faciendum ex tunc tam per nos quam per predictum predecessorem nostrum suppositis ecclesiastico interdicto, ac nonnulli tam seculares quam religiosi, statuto et inhibicione hujusmodi nonobstante, in pluribus partibus nostre dyocesis, benedictiones nupciales clandestine, bannis nondum factis et quandoque impedimentis propositis et super eis lite pendente, in talibus capellis et prioratibus vel aliis locis solitariis presumpserint et adhuc qualibet die, dum casus occurrit, celebrare presumant adeo indistincte quod hoc hodie in assuetudinem transiit vel verius in abusum.
Nos volentes tante presumpcioni et temeritati dampnabili obviare, considerantes quod illi quos metus pene a malo non cohibet, alterius pene sunt adjectione plectendi, omnes et singulos sacerdotes seculares et religiosos qui, post publicacionem presentis statuti, quam fieri precipimus in singulis abbaciis et ecclesiis parrochialibus nostrarum civitatis et dyocesis per abbates et rectores ipsarum, per tres dies dominicos vel alias festivos proximos venturos, tales benedictiones clandestine in quocumque loco presumpserint celebrare, suspensionis, et illos ac illas qui se taliter fecerint benedici, et omnes talibus benedictionibus assistentes, et eos et eas qui fuerint in consilio et auxilio faciendi easdem, excommunicacionis vinculo innodamus, preter penam contra celebrantes in locis interdictis a jure statutam.
(2) De observacione festorum et sentencia lata.
Cum salus fidelium ex observacione dependeat mandatorum juxta sentenciam Salvatoris: Si vis ad vitam ingredi, serva mandata, cavere debent summopere clerici, tam seculares quam religiosi, quorum exemplo illuminari debet populus laycalis, et maxime clerici prelati quicumque, quibus cura imminet animarum, ut in observacione ipsorum plebes sibi commissas verbo pariter instruant et exemplo.
Sed proh dolor! plures sunt hodie, qui licet ad curam positi aliorum in seipsis debent ostendere qualiter alios in domo Dei oporteat conversari, in verbo instruunt, sed pernicioso exemplo laycos inficiunt et corrumpunt, non attendentes quod, si sacerdos peccaverit, totus populus committitur ad peccandum et quod prelati tot tormentis digni sunt quot ad subditos perdicionis exempla transmittunt.
Et hinc est quod licet bone memorie Nicholaus, predecessor noster, olim universis et singulis abbatibus, prioribus et monachis, rectoribus ecclesiarum presbiteris et capellanis, et aliis personis ecclesiasticis quibuscumque civitatis et dyocesis Andegavensis statuendo districtius precepisset, in virtute obediencie et sub pena suspensionis, ne in diebus dominicis Majestati Altissime dedicatis, servilibus insisteterent operacionibus et terrenis, sed divinis officiis insudantes laycos et populos sibi commissos inducerent efficaciter verbo et exemplo, ut dictis diebus dominicis a terrenis operacionibus abstinerent.
Plures tamen abbates et religiosi alii et persone ecclesiastice seculares hujusmodi precepcionis salubris ac divini mandati temerarii transgressores, sicut audivimus, diebus dominicis terrenis et servilibus operacionibus insistentes publice res suas, vina et blada, pelles et ligna et res alias, in eorumdem nullo amissionis periculo verisimiliter existentes, cum bobus, quadrupedibus et quadrigis portari faciunt publice et defferri, et alias terrenas operaciones, que a divino servicio advocant, faciunt exerceri in suarum periculum animarum, laycis suo pernicioso exemplo fomentum perdicionis et erroris dampnabiliter exhibentes.
Quapropter monemus omnes et singulos abbates et religiosos quoscumque et personas ecclesiasticas et seculares nostre dyocesis et civitatis tenore presentis statuti eisdem firmiter injungentes, ut diebus dominicis a talibus, excepto necessitatis articulo, videlicet ubi de amissione fructuum colligendorum vel vehendorum verisimiliter timeretur, nec posset aliud faciliter remedium adhiberi, omnino abstineant et suos servientes et ministros faciant abstinere.
Eos vero, qui contra premissa fecerint, suspensionis sentenciam, auctoritate presentis statuti synodi, incurrere volumus ipso facto.
(3) Lateranensis generalis et Lengesii provincialis conciliorum, quibus salubriter inhibetur monachos solitarios commorari, vestigiis inherentes, abbates nostrarum civitatis et dyocesis in generali recolimus monuisse, quod ipsi infra certos terminos jam elapsos ad hoc prefixos eisdem ad prioratus eorum mitterent priores cum debito numero sociorum Domino famulaturos ibidem, sed prout oculata fide comperimus visitantes, nonnulli ipsorum, quod grave gerimus et molestum, dictorum conciliorum temerarii transgressores contumaciter nostris parere monicionibus contempserint, monachos solitarios in aliquibus suorum prioratuum sine prioribus et priores alicubi sine sociis dimittantes.
Ea propter omnes et singulos abbates nostrarum civitatis et dyocesis predictarum tenore presentis statuti iterum generaliter monemus, eisdem precipiendo mandantes, quod ad prioratus suos mittant infra festum instans Nativitatis Domini debitum numerum sociorum, nullumque deinceps monachorum suorum permittant in aliquo prioratuum suorum solitarium commorari.
In monachos vero taliter solitarios commorantes, elapso dicto tempore, suspensionis sentenciam promulgamus, et capellas personales eorum non parrochiales, ubi tales monachos solitarios contigerit commorari, quamdiu ibi monachi solitarii morabuntur, ecclesiastico supponimus interdicto.