Locus XLIIus.
Anno Domini millesimo tricentesimo XVIIIo, jn festo beati Remigij.
(1) Quia plerumque, ut jntelleximus, nonnulli domini temporales, seculares judices, eorumque seruientes, et alij layci qui jurisdictionem ecclesiasticam multimodo vilipendunt et jmpedire nituntur, furtiue et clandestine clericos portitores litterarum curie Cameracensis, aliasque personas de foro ecclesiastico totaliter existentes, capiunt, rapiunt et depredant, et, ubi volunt, personas sic captas furtiue ducunt et transferunt, et suis carceribus detinent viliter mancipatos, vnde contingit quod decani, presbiteri et cappellani ceterique ad quorum spectat officium personas sic captas requirere de locis, vbi fiunt captiones huiusmodi et rapine, de nominibus capiencium et personis et locis ubi persone sint capte, jndebite detinentur scientiam non habentes, dictas personas sic captas et raptas nesciunt a quibus requirere, et sic predicte persone capte multis afficiuntur jniurijs et diu a predictis captoribus et eorum complicibus in suis, carceribus detinentur; precipimus, ut, si talis casus, quod absit, emerserit, singuli capellani et presbiteri tocius decanatus, vbi persona capta tempore captionis et ante moram trahere contigerit, quam cito huiusmodi captio ad eorum noticiam peruenerit, et quocienscumque eos diuina celebrare contigerit, jnter missarum solemnia captores et raptores, eorumque complices et fautores, quos omnes tam auctoritate canonis quam ex statutis synodalibus et prouincialibus excommunicatos esse constat, jn ecclesijs suis palam et publice jn generalj excommunicatos nuncient et publicent alta voce, donec de personis jta captis restitucionem fecerint plenariam reuerenter.
Si uero aliqua de personis predictis non de suo decanatu, ubi moram trahebat tempore captionis, fuisse dicatur communiter fama currat super hoc et laboret, presbiteri et capellani illius decanatus, ubi capta fuisse dicatur, jllud idem faciant et obseruent quod in casu precipitur precedenti secundum et juxta traditam jbi formam.
(2) Item precipimus, ut quocienscumque dictos presbiteros diuina celebrare contigerit, prout ad eorum spectare poterit officium, parrochianos suos moneant jn publico ut, si quid sciant de captione predictorum nominibusque capiencium uel personis, aut vbi persone sic capte detinentur, jllud decano suo, curatis suis, uel capellanis eorumdem, jnfra tempus a dictis presbiteris limitatum, sub pena excommunicationis, reuelent.
Sint eciam dicti presbiteri de dictis capientibus nominibusque capiencium et personis et locis, ubi persone sic capte detineri dicuntur, jnquirendis diligentes et attentj; alias de negligencia sua, si et prout de ea reprehensi, fuerint, punientur.