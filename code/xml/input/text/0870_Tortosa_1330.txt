Inscriptio [1].
Synodus quinta domini Berengarii de Pratis, episcopi Dertusensis.
Anno Domini millesimo trecentesimo tricesimo, die lunae, quae computabatur nono kalendas madii, reverendus in Christo pater et dominus dominus Berengarius, divina providentia Dertusensis episcopus, celebravit synodum in ecclesia Dertusensi, in qua confirmavit omnes constitutiones provinciales et synodales.
(1) Confirmatio omnium constitutionum provincialium et synodalium [2].
Nos Berengarius, miseratione divina Dertusensis episcopus, in sede nostra Dertusensi sanctam synodum celebrantes, de assensu venerabilium Raymundi de Paholaco, prioris, et capituli nostri, de certa scientia confirmantes et approbantes omnes constitutiones synodales, tam per praedecessores nostros quam per nos editas, quatenus non obviant seu contradicunt constitutionibus provincialibus editis die lunae, intitulata quarto kalendas martii, anno Domini millesimo trecentesimo vicesimo nono, declaratis et confirmatis in provinciali concilio Terraconensi per reverendissimum in Christo patrem et dominum dominum Joannem, divina providentia patriarcham Alexandrinum et administratorem in spiritualibus et temporalibus ecclesiae Terraconae, quas in praesenti nostra synodo, una cum constitutionibus synodalibus praedecessorum nostrorum et nostris, publicavimus seu fecimus publicari.
Et nihilominus, de assensu praedictorum prioris et capituli, facimus constitutionem infra scriptam.
(2) De mutatione poenae contra celebrantes sine licentia.
Cum in constitutione per nos edita, quae incipit Avaritiae caecitas, etc. [3], in trangressores ipsius poena suspensionis ab ingressu ecclesiae sit statuta, ex qua, propter pronitatem hominum ad peccandum, aliquos irregularitatis laqueum intelleximus incurrisse et multos idem incursuros in posterum verisimiliter formidamus, idcirco volentes circa praemissa competentem adhibere medelam, attendentes quod non est reprehensibile indicandum si secundum diversitatem temporum statuta quoque varientur humana, poenam praedictam suspensionis ab ingressu ecclesiae de certa scientia revocamus, dicta constitutione, quantum ad alia, in suo robore duratura.
Statuentes ut transgressores constitutionis praedictae poenam viginti aureorum quotiescumque contra venerint ipso facto incurrant.
Et nihilominus transgressores ipsi ad restitutionem eorum quae contra constitutionem praedictam receperint, per nos aut officiales aut vices gerentes nostros, aut per [4] archipresbyterum Morellae in suo archipresbyteratu, in pios usus, ut de iure fuerit, convertendorum [5] nulla profutura eis remissione, remaneant obligati.
Haec constitutio lecta fuit et publicata in choro ecclesiae Dertusensis die iovis, sexto kalendas madii, anno Domini millessimo trecentesimo tricesimo, praesentibus praedicto venerabili priore et capitulo dictae ecclesiae et aliis rectoribus dioecesis ibidem ad dictam synodum congregatis.
(3) Contra rectores absentes a suis ecclesiis ultra duos menses.
Dudum bonae memoriae dominus Petrus, praedecessor noster, attendentes quod licet sacris esset canonibus definitum ut rectores parochialium ecclesiarum in suis ecclesiis teneantur personaliter residere, nonnulli tamen rectores parochialium ecclesiarum dioecesis Dertusensis contemnebant et negligebant in suis ecclesiis facere residentiam personalem, propter quod gregis sibi crediti cura postponebatur, et ecclesiis ipsis debita subtrahebantur officia.
Cupientes ipsos canones inviolabiliter observari, ipsos, de assensu sui capituli, provide duxit poenae additione vallandos, statuendo ut universi rectores ecclesiarum parochialium in suis tenerentur ecclesiis personaliter residere, et quicumque post duos menses, ut praemittitur, a tempore publicationis constitutionis ipsius in sua ecclesia negligeret residere, poenam decem aureorum se noverit incursurum.
Sane, quia ex constitutione iam dicta, quae divitibus praesertim et obtinentibus pinguia beneficia et locis populosis praesidentibus modicam poenam, secundum qualitatem reatus, adiecit [6], modicus fructus, sicut experientia docuit, secutus exstitit, quinimo poenae ipsius facilitas nonnullis ex rectoribus ipsis vagandi ac postponendi curam gregis sibi crediti tribuit materiam, sicque ecclesiis ipsis divina officia subtrahuntur et in eis cura per eos negligitur animarum.
Idcirco nos Berengarius, miseratione divina Dertusensis episcopus, huic morbo volentes, prout ex debito tenemur postoralis officii, congruam adhibere medelam, ut quos Dei timor a malo non revocat, temporalis saltem poena cohibeat a peccato, et facientes contra constitutionem huiusmodi quantum excedant, poena docente, cognoscant, poenam iam dictam ad aequalitatem inter maiora et minora obtinentes beneficia nihilominus reducentes, de consilio nostri capituli, hac constitutione valitura perpetuo statuimus et praedictae adicimus sanctioni ut quicumque rector curatus civitatis aut dioecesis Dertusensis a sua ecclesia sine licentia nostra vel successorum nostrorum abfuerit nunc vel in posterum quacumque occasione vel causa, nisi infra duos menses continuos ad eamdem pro residendo continuo ibidem sine fraude reversus fuerit, a fructibus ac perceptione fructuum sui curati beneficii cuiuscumque anni in quo sic excesserit, quos in hoc casu dispositioni nostrae et successorum nostrorum duximus reservandos [7] sit ipso facto suspensus atque privatus.
Et nihilominus contra ipsum non residentem aliter procedi valeat, iuxta et per canonica instituta.
(4) Contra rectores residentes in aliis hospitiis quam in ecclesia propria.
Item, cum aliqui rectores nostrae dioecesis, licet in ecclesiis suis residere se dicant et simulent, conducunt tamen seu emunt seu alio modo procurant alibi hospitia seu domos, in quibus, etsi ad ecclesias proprias saepe vadant pro divinis officiis celebrandis et ministrandis ecclesiasticis sacramentis [8] ut plurimum seu pro maiori parte habitant, et sic residentiam fraudant.
Vniversis igitur [9] et singulis rectoribus nostrae dioecesis prohibemus ne alibi quam in suis ecclesiis hospitium seu domum habeant vel teneant, quod vel quam inhabitent, sed in eisdem ecclesiis, ut tenentur, residentiam personalem et continuam faciant sine fraude.
Si quis autem fraudem huiusmodi facere repertus fuerit, a fructibus sui beneficii et perceptione eorum, quos dispositioni nostrae reservamus [10] hoc casu sit, quamdiu hanc fraudem fecerit, ipso facto suspensus atque privatus.
(5) Contra erigentes altaria sine licentia.
Cum nihil sit adeo clarum quin aliquam recipiat sollicitam dubitationem, idcirco nos Berengarius, miseratione divina episcopus Dertusensis, in sede nostra sanctam synodum celebrantes, de consensu capituli nostri dubitationem apud quosdam exortam super contitutionem olim per nos editam, quae incipit Quamvis sit sacris canonibus constitutum, etc. [11], amputare volentes, ipsam constitutionem et poenas in ea contentas declaramus locum sibi vindicare si altaria erigantur in nostra dioecesi absque nostra aut successorum nostrorum licentia speciali, etiam extra ecclesias vel capellas.
In altaribus tamen ipsis extra ecclesias vel capellas erigendis ad hoc tantum ut in eis per presbyteros noviter ordinatos primae missae celebrentur vel ut in ipsis quando processiones pro pluvia fieri continget valeat celebrari, dummodo in missis praefatis ibidem celebratis dicta altaria in continenti exinde omnino removeantur [12] necnon quo ad habentes a iure vel privilegio licentiam erigendi altaria, dictam constitutionem et poenas in ea contentas declaramus et statuimus locum sibi nullatenus vindicare.
(6) Casus retenti per reverendum dominum Berengarium, episcopum Dertusensem, super confessionibus.
Primus casus, si quis profiteatur credere haereticam pravitatem.
Secundus, clericus simoniacus in ordine vel beneficio.
Tertius, clericus qui ab alieno episcopo se fecerit ordinari, licentia nostra non obtenta.
Quartus, clerici per saltum promoti, aliquo ordine praetermisso.
Quintus, incendiarii ecclesiarum.
Sextus, illi qui suos filios occiderunt studiose vel etiam negligenter.
Absolvantur a suis confessoribus a peccato, quantumcumque sit publicum, et remittantur ad dominum episcopum ad reconciliationem recipiendam die Iovis Sancto, si est publicum, alias non est remittendus.
Septimus, mulier quae de adulterio concepit infantem, quem maritus credit esse suum, propter quem legitimi fraudantur hereditate paterna.
Consulatur episcopus nisi sit in articulo mortis.