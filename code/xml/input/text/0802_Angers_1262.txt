Idem Nicholaus in synodo sancti luce eodem anno.
(1) De quaterno synodali.
Precipimus quod in quibuslibet ecclesiis parrochialibus in episcopatu Andegavensi sit quaternus synodalis, et illum quolibet mense perfecte legant capellani parrochiales, et bene intelligant, et observent quod continetur in eo, eumdem secum in synodo de cetero deferentes, et parati ad interrogata respondere.
(2) De citacionibus sigillandis ex transverso.
Precipimus parrochialibus sacerdotibus ecclesiis deservientibus, ut quando eis presentabuntur citaciones faciende a judicibus ordinariis, videant utrum major pars dilacionis temporis comprehense in citacione a tempore date littere sit elapsa neve, et, si sit elapsa, faciant mencionem ex transverso sigillantes eamdem, et si non sit elapsa, directe per longum sigillent.
Et volumus quod si judici appareat de sigillacione ex transverso, et citatus veniat, non compellatur citatus respondere, et qui citari fecerit eum, expensis condempnetur.
Et hoc publice dicant capellani in ecclesiis suis.
(3) De servitoribus ecclesiarum.
Item, injungimus archidyaconis quod ipsi sacerdotibus, qui in ecclesiis deservient, faciant competentem habere provisionem pecunia, vel certa aliqua quantitate, consideratis facultatibus ecclesiarum quibus deservient, habita tamen estimacione legitima eorum que viderint estimenda; firmarios seu emptores fructuum penitus excludentes.
(4) De copia synodalium.
Precipimus quod omnes decani et archipresbiteri plebei in hac presenti synodo, et futuris de cetero, ante quam recedant, omnium preceptorum synodalium copiam recipiant a nobis vel archidyaconis et secum asportent, et studeant ut ea in suis archipresbiteratibus et decanatibus a subditis sollicite faciant observari.
Et hoc eisdem archipresbiteris et decanis in virtute obediencie injungimus.