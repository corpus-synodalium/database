Constitutiones synodales in civitate et diocesi Sutrina [1].
Ad honorem et reverentiam omnipotentis Dei et gloriosissime genitricis eius Marie beatorumque Petri et Pauli apostolorum eius ac beatorum Felicis martyris gloriosi et Dulcissime virginis et Eusebii episcopi et confessoris et aliorum sanctorum patronum nostrorum quorum corpora in nostra matrici Sutrina ecclesia requiescunt et totius celestis curie.
(A1) Capitulum I.
Angelus Dei et apostolice sedis gratia Sutrinus episcopus.
Universis et singulis clericis et laycis nostre iurisdictioni subiectis, presentes nostras constitutiones inspecturis, salutem in Domino sempiternam.
Testante divina pagina, omnis etas ab adolescentia sua prona est ad malum, propter quod morum subversio in populo et clero frequenter insurgit, et ideo necessaria est superioris autoritas, quoniam nulla iuris sanctio, quantumcumque perpensa et digesta synodali concilio, ad ipsorum clericorum et populi et humane nature veritatem et machinationes eius sufficit, nec ad decisionem lucidandam sua noxa ambiguitatem attingit, eo presertim quoniam vix aliquid adeo certum statuitur quod ex humanis flagitiis quotidie emergentibus, quibus iura comunia iam posita sunt mederi non sufficiant, in dubium minime revocatur.
Sed ex more pii et pacifici patris subditos nostros nobis volumus fore pacificos et modestos per leges et nostras constitutiones in presenti libello et opusculo ordinatas, divisim per titulos in quinque distinctiones.
Sed effrenata cupiditas, sui prodiga, pacis emula, mater litium et materia iurgiorum, tot quotidie nova litigia generat, ut nisi sacris canonibus, legibus et constitutionibus nostris reprimeretur, ut ipsarum legum et constitutionum nostrarum virtute questiones implicite cupiditatis predicte explicarentur, concordia extra nostre iurisdictionis terminos exularet.
Et ideo constitutiones nostre produntur ut clericorum nostrorum vita, mores, actus et appetitus de bono in melius reformentur et sub iuris regula limitentur, per quas clerici honeste vivant, alterum non ledant et quod suum est unicuique tribuatur.
Ne autem dicti episcopii quispiam de istarum constitutionum ignorantia valeat excusari, ipsas decernimus in presenti sancta synodo omnes, omnibus presentibus, publicari.
Quas approbante tota synodo approbamus, decernentes eas tamquam leges in nostro episcopio valituras ac etiam in omni foro debite allegandas, ipsarum tamen interpretationem, declarationem in dubiis ac correptionem nobis in posterum reservantes.
Quas omnes volumus et decernimus ab omnibus a modo observari sub penis spiritualibus et temporalibus infrascriptis.
(A2) Generalis monitio ut clerici vivant honeste et incedant in habitu et tonsura.
Capitulum ii.
Item ut clericorum mores de bono in melius prosperentur et reformentur, ut ostendant per hoc ceteris qualiter oporteat ipsos in domo Domini conversari, nam ipsorum vita et opera debent lucere coram hominibus, idcirco monemus omnes et singulos prelatos, rectores et clericos nostre iurisditioni subiectos eosque obsecramus et ortamur in Domino quatenus habitum et tonsuram deferant clericalem suo ordini et statui congruentes et circa divinum officium in eorum ecclesiis sint assidui, solliciti et attenti, de die et de nocte, et illum ordinem in predictis observent secundum possibilitatem quam tenet nostra Sutrina ecclesia et nostrum capitulum, ac circa custodiam sacratissimi corporis domini nostri Iesu Christi et alia divina sacramenta sanctorumve reliquias, vasa, vestes, ornamenta, libros et alia ad divinum cultum spectantia continue et sollicite ac attente intendant et eorum aliquod ad ludibria non concedant vel eis utantur vel distrahant, vendent, impignorent vel alienent nec etiam aliquid immobile ad ecclesiam pertinens quomodolibet sine nostra licentia spetiali, de qua possit fieri fides.
Clausa deferant indumenta ac in missa clericus quilibet cum cotta serviat, capite discoperto, copertis tibiis et pedibus celebrantis.
Nullusque portet infulam, lineam in capite, anulum in manu, caleas solatas nec subtellares indecentes ordini clericali, in processionibus capucium in capite nullus portet vel aliquem habitum inhonestum.
Quin ymo quilibet continenter et caste vivat ab omni libidinis vitio, crapula et ebrietate precaventes, ab introitu et potatione in taberna, vel quovis alio publico loco, nisi in itinere constituti vel cum infirmos ibidem manentes visitarent.
Taxillorum, alearum et cuiuslibet alterius perditionis ludo, illicito discursu per civitatem vel terram vel loca nocturnis tempore, maxime horis quibus per ordinationem laycorum est eis vetitum vel interdictum, nisi irent cum lumine ex causa legitima, portatione armorum quorumlibet temporibus [2] laycis interdictis ac cohabitatione mulierum et eorum illicita qualibet conversatione iuxta canonicas sanctiones firmiter abstinentes.
Litigiosis actibus et causis in seculari foro, nisi pro ecclesiis aut se ipsis vel miserabilibus personis, et maxime beneficiati vel in sacris ordinibus constituti, non intersint nec curam ipsorum gerant.
Nec ipsi tabellionatus officium in curia seculari vel extra publice exerceant, nisi pro pace, matrimonio, testamentis, codicillis et ultimis voluntatibus, totis studiis adhibentes eisdem mercantiis, negotiis sive negotationibus vel comertiis secularibus illicitis non intendant nec ipsa exerceant nec iuramentum prestent nec accusam faciant in curia seculari absque nostra vel nostri vicarii licentia, nec actiones vel res litigiosas scienter emant vel alio titulo ad defensionem laycorum eas recipiant.
Nullus discolus sit, unusquisque dolos, coniurationes et obtractationes effugiat, non vagis oculis vel effrenata lingua petulantique fluido gestu intendant, sed pudorem ac verecundiam mentis simplici habitu gestuque ostendant, verba turpia non loquantur nec opera faciant inhonesta, senioribus quibuslibet debitam faciant reverentiam nec ullo iactantie studio se ipsos attollant, bonis moribus studeant et ab omnibus eorum illicitis lingua et corpus, Deo auctore, conservent.
Curam pauperum et miserabilium personarum ac peregrinorum habeant, administrantes eis, secundum eorum possibilitatem, remedia opportuna.
Mimos, ystriones et infamium consortia fugiant, membrorum truncationes nec per se nec per alium faciant aut indicent inferendas, sententiam sanguinis dictando aut scribendo aut proferendo, sed nec ubi talia exercentur, dum fiunt, interesse presumant, nec artem cyrugie quo ad hec exerceant, sed officiis ecclesiasticis et aliis bonis operibus vacent summa cum diligentia et, ut in summa concludam, cum omnibus omnes sciant quod opportet vitam sacerdotis et volentis ad sacerdotium pervenire inreprehensibilem esse, cum ipsius officium sit omnibus prodesse et nemini nocere, ut possit lux sua lucere coram hominibus, ut videant opera sua bona tam per predicationem, quam etiam per exemplum boni operis, aliter timeant reprehensionem David dicentis quibuscumque presbyteris contra debitum facientibus: Quare tu enarras iustitias meas et assumis testamentum meum per os tuum, ortamur igitur, rogamus et monemus omnes in Domino quatenus per bona opera luceant in se ipsis, ut exemplo profigant in populis et glorificent Patrem nostrum qui in celis est.
(A3) De pena incaute tenentium corpus Christi et alias reliquias et eis illicite abutentibus.
Capitulum iii.
Incaute et non sub debita reverentia et cum lumine tenentes sacratissimi corpus domini nostri Iesu Christi et alia sacramenta, ea dantes ad veneficium vel facturam et scientes, recipientes, consentientes et consulentes in predictis, clericos ab officio et beneficio suspendimus et laycos in predictis deliquentes seu distrahentes vel ad ludibria comodantes ornamenta vel aliquod ad divinum cultum spectans sive alienantes sine nostra vel nostri vicarii generalis licentia, in hiis scriptis excomunicamus ipsosque penis pecunariis nostro arbitrio auferendis in hiis scriptis sententialiter condempnamus, clericos vero in predictis delinquentes penis pecuniariis nostro arbitrio auferendis condempnamus, decernentes ex nunc contractus super hiis celebrantes nullius esse efficacie vel valoris.
(A4) De pena non renovantium corpus Christi de mense in mensem et pena dicentium missam antedictam pretiosa.
Capitulum iiii.
Item statuimus et ordinamus quod sacerdotes semper de mense in mensem renovent eucaristie sacramentum etiam tempore interdicti et nullus, antequam matutinas, canonicas et primam cum pretiosa dixerit, missam celebrare presumat, necessitate aliqua incumbente.
Contrafacientes vero vice qualibet in viginti soldis provisinorum constitutione presenti sententialiter condempnamus.
(A5) De pena non retinentium pannicellum in calice et ipsum non ligantium debito modo.
Capitulum v.
Calix post missam panno mundissimo involvatur nec sacerdos seu minister ipso panno intus tergat, sed alio ad hoc specialiter deputato.
Minister vero qui non fuerit in sacris ordinatus calicem nudis manibus non tangat et ad hoc, ut calix propter imperitiam sacerdotis non liniatur panno quo cohoperitur, presenti constitutione sancimus quod clerici singuli panicellum specialiter ad liniendum calicem deputatum in calice teneant, sub pena viginti soldorum provisinorum pro vice qualibet qua eos contingerit in talibus culpabiles reperiri.
(A6) De pena non mittentium pro crismate et aliis sacris liquoribus in die iovis sancto et aliis dantium sine licentia.
Capitulum vi.
Ad exturpandas pravas consuetudines que abusiones penitus sunt dicende, quibus in episcopatu nostro clerici in eorum ecclesiis fontes habentes avaritie, cecitate deducti, sacrum crisma oleum infirmorum et oleum sanctum in die cene Domini per nos confecta minime curant eadem die tollere et portare ad suas ecclesias pro benedictione fontium facienda et aliis sacramentis prestandis de novo de liquoribus antedictis novis iuxta sacrorum canonum sanctiones et, quod deterius et detestabilius est, utuntur in benedictione fontium antiquo crismate oleo infirmorum et oleo sancto antiquis in casibus a iure prohibitis, itaque sacramenta prestant ex eis oleis contra canonum instituta, non attendentes quanta et quantum gravia pericula animarum ex dictis casibus concurrunt, sacrosque fontes in die cene Domini a sancta Romana ecclesia ordinata minime benedicunt et, si ipsos forte benedicere contingerit, sacrum fontem baptismalem eadem die non aspergunt sacrosanto crismate supradicto, sed in crastinum reservant benedicendum et interdum aspergendum, quod fieri non debet, quia iuxta sacratissima ordinationem ecclesie et sanctorum patrum nostrorum talis benedictio non potest, non potest nec debet, fieri cum sacramento predicto nisi in die sabbatis sancti et alias, secundum consuetudinem Romanam, in vigilia pentecosten.
Quo circa ne talis invalescat abusio, presenti salubri constitutione sancimus quod omnes clerici nostre iurisdictioni subiecti fontes habentes teneantur virtute prestiti sacramenti et pena decem librarum provisinorum in die cene Domini, in qua sacrum crisma conficitur ad locum ubi nos dictum crisma, si infra nostram diocesim conficeremus, venire vel mittere sacerdotem vel in sacris ordinibus constitutum vel alias bone conditionis et fame, qui reportet ad ecclesiam suam ubi sunt fontes sacrum crisma oleum infirmorum et oleum sanctum sub fida custodia, ne ex premissis sacramentis possit aliquid ad manus profanorum vel veneficorum venire, ne veneficium aliquod vel factura possit ab aliquo perpetrari, pro dicto crismate die prefato minime venire postponant et fontes quos habent in ecclesiis suis in die sabbati sancti ex dicto novo crismate benedicere sub pena predicta.
Si quis vero tante temeritatis et presumptionis exstiterit quod ex antiquo crismate fontes benedixerit, pena dupli puniatur et acrius prout nobis et nostro vicario videbitur expedire, adicientes nihilominus quod clerici fontes habentes presentem constitutionem penes se in publicam formam habere debeant, ne possint pretendere ignorantiam, infra unum mensem a die publicationis presentium constitutionum inmediate sequentem, sub pena decem librarum denarii provisinorum senatus, ad que non solum volumus teneri presentes, verum etiam et futuros.
(A7) De pena clericorum absentantium se ab ecclesia sine licentia et de privilegio officialium episcopi absentium.
Capitulum vii.
Quot et quanta pericula atque dampna in temporalibus et defectus in spiritualibus propter absentiam prelatorum, ecclesiarum rectorum et aliorum beneficiatorum eis proveniant, magna experientia manifestat.
Volentes itaque ecclesiarum indempnitatibus providere, monemus omnes et singulos, tam presentes quam posteros, priores, prepositos, archipresbiteros, rectores et alios quoscumque beneficiatos ecclesiarum, quocumque nomine censeantur, nobis subiectos, quatenus in ipsis ecclesiis et beneficiis resideant et in eis devote serviant in divinis prout onus suorum beneficiorum exigit et requirit, et absque nostra vel nostri generalis vicarii licentia ultra quindecim dies continuos ab eis nullatenus se absentent, nisi rationabilem causam habeant vel tueantur privilegio spetiali, quam et quod in curia nostra coram nobis aut nostro vicario infra mensem ab hodie in antea computandum allegare vel ostendere debeant esse veram.
Quem terminum eis ad hoc perhemptorium assignamus.
Alioquin ex nunc prout ex tunc contrafacientem a perceptione fructum et proventuum beneficiorum suorum in hiis scriptis suspendimus, et contra hanc constitutionem, durante suspensione predicta, fructus sui beneficii percipientes a beneficio ad nostrum vel nostri generalis vicarii beneplacitum suspendimus in hiis scriptis, dictos fructus pro parte domino episcopo, pro parte etiam pro fabrica applicentur ad voluntatem nostri episcopi, fabrice sue ecclesie applicantes.
Alias contra inobedientes processuri prout meruit inobedientia vel contumacia, ordinantes nihilominus quod prelati, canonici et beneficiati nostre Sutrine ecclesie continuo residentes in ea et nostri familiares, domestici, comensales et officiales et quivis alii in nostro vel nostri episcopatus servitio existentes, omnes et singulos fructus, redditus et proventus suorum beneficiorum, que in dictis civitate et dyocesi obtinent aut in futurum obtinebunt, cum ea integritate percipere debeant et habere ac, si in eisdem ecclesiis personaliter residerent, quotidianis distributionibus et comunibus fructibus dumtaxat exceptis, non obstantibus quibuscumque constitutionibus cuiuscumque ecclesie in contrarium loquentibus, nisi essent auctoritate apostolica vel legatorum eius confirmate, quas constitutiones quo ad hoc penitus irritamus cum omnibus quorum interest vel interesse potest vel poterit dispensantes.
Contrafacientes ad nostrum et nostri vicarii generalis arbitrium condempnamus.
(A8) De pena non facientium se promoveri ad ordines infra tempus debitum et pena non residentium in ecclesia seu beneficio suo.
Capitulum viii.
Statuimus quod nullus clericus habens unum vel plura beneficia que de iure vel de consuetudine vel ipsius ecclesie statuto ordinem habent adnexum et requirant continuam residentiam, nisi se fecerit promoveri ad illum ordinem ad quem tenetur promoveri [3] et in ipsis residentiam fecerit, illa ottinere non possit sine dispensatione nostra, ymo ad dictam residentiam faciendam infra mensem a die presentis nostre constitutionis promulgationis teneatur et infra annum in [4] illos ordines promoveri, quos beneficium seu beneficia sua requirunt.
Alias sint ipsorum beneficiis ipso iure privati.
Ad hanc autem nostram constitutionem servandam quo ad residentiam faciendam, nolumus extra maiorem ecclesiam obligari canonicos et beneficiatos quoscumque nostre ecclesie cathedralis ac nostros familiares, domesticos, continuos [5] comensales et officiales ac in nostro et nostri episcopatus servitio de nostra licentia existentes, decernentes eosdem ad quascumque constitutiones quarumcumque ecclesiarum extra maiorem ecclesiam non teneri cum quibus tenore presentium, si expedit [6], dispensamus.
(A9) De pena facientium se promoveri ad ordines per alium presulem sine licentia et pena presentantium illegitimos ad ordines et pena ...entium [7] [8] sibi ministrari in missa a spurio suo.
Capitulum viiii.
Quoniam in dandis ordinibus illi tantum sunt ad ordines assumendi, quibus vita laudabilis, conversatio honesta ac competens scientia suffragatur, qui de ligitimo matrimonio sint assumpti sed quidam avaritie cecitate orbati, ne de ipsorum vita, conversatione, scientia et orrigine decernatur, proprio pastore relicto ad alios fugiunt pro ordinibus assumendis, quibus minime potest de ipsorum scientia, moribus et habilitate constare, nos igitur, volentes ipsorum animarum saluti sollicite providere, presenti edicto statuimus quod nullus nostre civitatis et dyocesis sine nostra licentia vel nostri vicarii generalis se [9] faciat per alium episcopum ordinari.
Contrafacientes in viginti quinque libris denarii provisini senatus preter penam a canonibus instititutam condempnamus.
Quicumque vero illegitime natum sine nostra licentia ad ordines presentare presumpserit, sit ipso facto excomunicationis vinculo innodatus, nec ullus sacerdos filio suo legitimo sibi [10] administrante celebrare presumat.
Contrafacientes pro vice qualibet in quatraginta soldis provisinorum presenti edicto sententialiter condempnamus.
(A10) Quod clerici debeant ostendere de titulis beneficiorum et habentes ecclesias commendatas habere debent literas.
Capitulum x.
Cum beneficium ecclesiasticum sine institutione canonica possideri non possit, idcirco tenore presentium requirimus et monemus omnes et singulos clericos habentes in civitate et diocesi Sutrina rectoriam, plebaniam, archipresbiteratum, canonicatum, prebendam vel quevis beneficia ecclesiastica, quocumque nomine censeantur, quod infra decem dies in civitate et infra viginti dies in diocesi post publicationem presentis constitutionis computandos debeant coram nobis vel nostro vicario generali legitime ostendere et docere de iure quod habent in ecclesiis vel beneficiis memoratis que ottinent [11].
Alioquin ipsos et eorum quemlibet a perceptione fructuum et proventuum beneficiorum ipsorum ad nostrum et nostri generalis vicarii beneplacitum tenore presentis constitutionis suspendimus; in qua suspensione si per tres menses steterint animo indurato, ipsis beneficiis ex nunc prout ex tunc, terna canonica monitione premissa, pro tribunali sedentes in hiis scriptis privamus eosdem, adicientes nihilominus quod quicumque clericus habens aliquod beneficium in commendam, sive sit curatum sive non, debeat sibi fieri facere litteras commende nostro pontificali sigillo munitas de sex mensibus in sex menses.
Alias, si dictum beneficium sine predictis litteris, ut premittitur, retinere presumpserit, ultra sex menses excomunicationis sententiam ipso facto incurrat, aliis penis nostro et nostri generalis vicarii arbitrio puniendus.
(A11) Quod clerici non intitulati debeant prestare fideiussorem pro excessibus committendis.
Capitulum xi.
Item statuimus et ordinamus quod omnes et singuli clerici non intitulati dare debeant fideiussorem nobis et curie nostre de obedientia nobis debita observanda et de pena solvenda pro excessibus, si quos committerent vel hactenus comiserunt, hinc ad quindecim dies post publicationem presentium et quod nullus de cetero ordinetur, nisi prius dederit fideiussorem, ut premittitur, de obedientia nobis debita et de penis solvendis iuxta qualitatem et quantitatem excessuum commissorum per eos.
Si autem ordinati non dederint fideiussorem ut dictum est, omni clericali privilegio ex nunc prout ex tunc decernimus esse nudatos ipsosque totaliter relinquimus curie seculari.
(A12) De apostatis et eorum pena si non redeantur ad eorum monasteria.
Capitulum xii.
Quia ovis morbida totum gregem inficit, nisi eiciatur a grege, et nonnulli iniquitatis filii, Deum pre oculis non habentes, in obprobrium cleri et sanctarum religionum in ipsisque religionibus interdum tacitam, interdum expressam professionem faciunt et in eis degunt non zelo salutis animarum suarum, sed habitum portant et cum ipso degunt ut induti appareant ovium vestimentis, intrinsecus autem sunt lupi rapaces [12] dictumque habitum dimittunt, ordines et regulas suas et per seculum, dimisso habitu, dampnabiliter evagantur cum habitu clericorum secularium et, ut plurimum laycorum, quod deterius est, ut possint gule et luxurie liberius et potius deservire quam Deo et ordinibus in quibus profexi sunt, non attendentes quam detestabile sit et iuri contrarium apostatare et habitum sue religionis dimittere seque ponere extra gremium sancte matris Ecclesie suum ordinem dimittendo, qua de re ipso facto excomunicationis sententiam incurrunt seque ingerunt inter clericos seculares et etiam regulares, communicando cum eis in divinis officiis et aliis, inficientes fideles, presbiteros et populum Christianum, quandoque etiam habitum alicuius regule approbate acrioris prime sue regule gestant, fingentes se monacos, cum non sunt; aliqui vero habitum monacorum assumunt, sed in ipso vero habitu non persistunt contra ipsorum regulam venientes, utentes etiam sotularibus, caligis viridis e rubei coloris, armis, balistis et aliis a iure vetitis contra ipsorum regulam et canonicas sanctiones, ex quibus causis ipso facto sententiam excomunicationis incurrunt.
Unde volentes predictas oves morbidas extirpare, ne grex fidelium inficiatur ab eis, presenti constitutione sancimus quod omnes et singuli apostate, cuicumque ordinis fuerint, qui in eorum ordine professionem fecerint regularem, ad suum ordinem unde dampnabiliter exiverunt reddire debeant infra mensem a die promulgationis presentis constitutionis in antea computandum, sub pena perpetue carcerationis, cuius mensis decem dies pro primo, decem pro secundo et reliquos pro tertio, ultimo et perhemptorio termino assignamus, adicientes constitutioni presenti quod, si aliquis habitum monacalem portaverit, quod de suo monachatu nobis vel nostro generali vicario fidem faciat infra terminum prelibatum, sub pena predicta.
Illos vero qui habitum, calciamenta, arma vel balistam portaverit, sententias iuris et canonis decernimus incurrisse et, nisi post presentem nostram constitutionem et terminum antedictum in premissis casibus se correxerint, ad executionem dictarum sententiarum et ad executionem penarum superius declaratarum procedemus et acrius prout meruerit protervitas contumacis, iustitia suadente, ad nostrum et nostri generalis vicarii arbitrium et id idem decernimus de oblatis quibuscumque ecclesiis hospitalibus et locis piis.
(A13) De pena ponentium supellectilia vel alia occupantia in ecclesia.
Capitulum xiii.
In concilio prohibetur et nos etiam precipimus inviolabiliter observari ne supellectilia propria sacerdotis vel clerici seu cuiuscumque alterius laici vel quecumque alia occupantia in ecclesia reponantur aut etiam teneantur, nisi propter hostiles incursus aut incendia repentina ad eas opporteat habere recursum, sic tamen ut, necessitate cessante, in loca pristina reducantur, nec opera servilia et manualia ibi fiant.
Clerici vero in talibus delinquentes et talia permittentes vel etiam substinentes pro vice qualibet viginti soldorum provisinorum penam incurrant et teneantur sub excomunicationis pena tales laicos monere ut ea debeant de eorum ecclesiis admovere.
Laici vero, postquam fuerint admoniti vel etiam requisiti, si infra triduum post sibi factam monitionem vel requisitionem non amoverint de ecclesia res suas, penam decem librarum provisinorum, dicto triduo elapso, ipso facto incurrant nostre curie applicandam.
(A14) De pena non claudentium hostia ecclesie vel cimiterii.
Capitulum xiiii.
Item statuimus et ordinamus quod hostia tam ecclesiarum, quam etiam cimiteriorum, semper claudantur de nocte et de die cum clavi extra horam ad dicendum seu cantandum officium deputatum, nisi forsan aliqua necessitas incumberet, propter quod deberet ecclesia relassari aperta, sub pena viginti soldorum provisinorum pro qualibet vice.
(A15) Quod occupantes beneficia ecclesiastica et bona ecclesiarum restituant.
Capitulum xv.
Avaritie cecitas et superbie superfluitas sunt illa que humanam fragilitatem spretis virtutibus consternantur ad vitia in tantum quod quidam clerici et [13] laici beneficia et bona ecclesiastica ad ecclesias nobis subditas et infra nostram civitatem et diocesim constitutas et constituta et etiam ad nostrum episcopatum pertinentia ubilibet existentia absque legitimo titulo per violentiam et potentiam laicalem occupare et occupata detinere ac invadere et fructus ex eis percipere non verentur, Dei timore postposito.
Quorum animas existimantes accedere coram Domino et ad se reducere, per presentem constitutionem decernimus in hoc solo iudicio ecclesiastico ad quod spectat delinquentes quoslibet compescendos.
Idcirco omnes et singulos, tam clericos quam laicos, cuiuscumque status, professionis seu conditionis, ecclesiastice vel mundane exstiterit, tenore presentis constitutionis monemus quatenus predicta beneficia et bona quecumque ecclesiastica vel ad ecclesias pertinentia, mobilia vel immobilia, per eos occupata in vasa vel detenta, ut premittitur, indebite et iniuste, a quibuscumque clericis seu laicis cum ipsorum perceptione fructuum preteritis temporibus restituant, relassent et dimittant infra terminum unius mensis proximi venturi, cuius mensis decem pro primo, decem pro secundo et reliquos pro tertio, ultimo et perhemptorio termino assignamus, sub excommunicationis pena.
Alioquin, elapso dicto termino, ex nunc prout ex tunc, canonica monitione premissa, pro tribunali sedentes in dicta sinodo in throno pontificali in eos et eorum quemlibet in hiis scriptis excommunicationis sententiam promulgamus, mandantes omnibus et singulis clericis nostre iurisditioni subiectis quatenus virtute presentis constitutionis absque ulteriori licentia omnes et singulos contra hanc nostram constitutionem delinquentes excommunicatos denunctient publice infra missarum sollempnia in genere et, si aliquos sciverint, nominatim, postquam eis constiterit eos esse presentes pagine transgressores per famam publicam vel facti notorium aut rei evidentiam; de occupatione predicta volumus etiam simili sententie subiacere, dantes [14] in predictis auxilium, consilium vel favorem.
Quam constitutionem non solum extendi volumus ad preterita, verum etiam ad presentia et futura.
(A16) Quod sacerdotes ignoti non celebrent sine licentia et de pena comodantium eis paramenta.
Capitulum xvi.
Item statuimus quod nullus sacerdos alienigena vel ignotus, qui non fuerit a nobis vel de nostra licentia vel de nostri generalis vicarii ordinatus aut non ottinerit in nostro episcopio aliquod beneficium ecclesiasticum sine nostra vel nostri vicarii licentia petita vel ottenta, primo fide facta de suo sacerdotio, missam infra nostram civitatem et diocesim audeat celebrare, sub pena excommunicationis, quam contrafacientes, canonica monitione premissa, incurrere volumus ipso facto.
Multa enim scandala et pericula magnam rerum experientia in contrafacientibus in locis pluribus patefecit.
Et idcirco, ut presens nostra constitutio suum debitum sortiatur effectum, omnes et singulos nostre iurisdictioni subiectos, talibus contravenientibus, comodantes paramenta et eosdem in suis ecclesiis recipientes ad penam nostro et nostri generalis vicarii volumus arbitrio condempnari.
(A17) Quod nullus celebret celebrante episcopo.
Capitulum xvii.
Cum missam contingit pontificem celebrare sollempniter in quibuscumque episcopatus ecclesiis, nullus illa hora dum missarum sollempnia peraguntur missam aliam publice vel secrete in eadem ecclesia audeat celebrare, sub pena quadraginta soldorum provisinorum.
(A18) Quod servientes sacerdoti habeant cottam.
Capitulum xviii.
Item statuimus et ordinamus quod clerici altario servientes et epistulam cantantes debeant cottam sive suppellicium tenere et habere indutum, nisi evidens necessitas id excuset.
Sacerdos vero permittens sibi aliter ministrari in viginti soldis provisinorum, minister vero in quinque pro vice qualibet puniatur.
(A19) Quod omnes clerici curati confiteantur episcopo vel eius confessorem postulent.
Capitulum xviiii.
Omnes curam animarum habentes nobis confiteantur seu a nobis vel nostro vicario generali semel in anno postulent et ottineant confessorem.
Si quis autem in premissis fuit negligens vel remissus, nostro et nostri generalis arbitrio puniantur.
(A20) Quod nullus recipiat alienum parrocchianum ad penitentiam sine licentia.
Capitulum xx.
Quia non licet cuiquam falcem in messe ponere alienam, idcirco presenti constitutione sancimus quod nullus sacerdos, cuicumque dignitatis existat, alienum parrocchianum ad confessionem et ad alia sacramenta sine nostra vel sui parrocchialis sacerdotis spetiali licentia recipiat vel admittat, nisi in gravi necessitatis articulo hoc peragat.
Contrafacientes nostro et nostri generalis vicarii arbitrio puniantur.
(A21) Qualiter clerici et laici se debeant confiteri et recipere corpus Christi.
Capitulum xxi.
Licet omnes fideles Christiani tribus anni temporibus ad communionem corporis et sanguinis Iesu Christi rationabiliter sint monendi, precipimus tamen ut clerici saltem bis et laici semel in anno peccata sua confiteant proprio sacerdoti vel alteri de proprii sacerdotis licentia et saltem in Pascate resurrectionis eucaristiam recipiant reverenter, nisi de sui abstineant licentia confessoris.
Alioquin omnes constitutionis huiusmodi transgressores ab ingressu ecclesie et sacramentis ecclesiasticis sint suspensi et morientibus sepultura ecclesiastica denegetur.
Et, ne quis pretextu ignorantie valeat excusari, omnibus curam animarum habentibus precipimus et mandamus sub pena decem librarum provisinorum pro vice qualibet, quatenus annis singulis presentem constitutionem in eorum ecclesiis publicent ter in anno, videlicet in festo Resurrectionis, Penteconstes et Nativitatis dominice.
Eos vero qui premissa non curaverint adimplere et in hoc peccato pertinaciter existentes nobis aut vicario nostro in scriptis in festo Nativitatis prefate tradere teneantur sub pena predicta.
Ut autem presens constitutio suum debitum sortiatur effectum et ut fideles ab infidelibus cognoscantur, precipimus et mandamus omnibus et singulis clericis curatis nobis subiectis quatenus in scriptis habeant omnia et singula nomina parrocchianorum suorum, tam marium quam mulierum, qui annos pubertatis attingerint, que infra sex dies a die publicationis presentis constitutionis nobis in scriptis debeant tradere et omni anno in festo Nativitatis dominice infra quindecim dies post, vel saltem infra quindecim dies post Pasca resurrectionis immediate sequentis nobis illorum nomina qui confitentur et qui non confitentur in scriptis assignare, ut contra non facientes iuxta iuris semitam procedamus et ipsorum saluti succurrere valeamus.
Clericos vero in premissorum aliquo delinquentes in decem libris denarii provisini pro quolibet delinquente et anno quolibet sententialiter condempnamus.
(A22) Casus reservati spetialiter domino episcopo.
Capitulum xxii.
Ut quoniam circa maiora maius periculum vertitur, idcirco cautius est agendum.
Interdicimus igitur et in virtute sancte obedientie precipimus et mandamus omnibus confessoribus et confessiones audientibus in nostro episcopio ne de casibus episcopalibus de iure vel consuetudine ad nos spectantibus se quomodolibet intromittant, sed ad nos vel ad penitentiarium nostrum illos fideliter mittant.
Ne autem pretextu ignorantie quisquam valeat excusari, aliquos de reservatis casibus hic duximus exprimendos.
Mittendi sunt quidem ad nos omnes pro commutatione votorum et ipsorum violatione ac post votum castitatis contrahentes; contrahentes cum alia, sua propria uxore vivente; confessi se credentes hereticam pravitatem et se hereticum receptasse, cum eis participasse scienter vel eis favisse; simoniaci quacumque simonia preterquam mentali; homicidium quomodolibet committens et dans in hoc auxilium, consilium vel favorem; presbiter scienter celebrans infra ecclesiam vel parrocchiam interdictam et dimittens officium debitum; clericus corpus excommunicati vel interdicti in ecclesia vel cimiterio sepelliens; excommunicatus a canone in casibus in quibus episcopus absolvere potest et irregulares in casibus in quibus potest episcopus dispensare; matrimonia clandestina contrahentes; falsarius litterarum apostolicarum, nostrarum vel officialium nostrorum, et publicorum instrumentorum, falsi testes et ipsos producentes; incendiarii vel fractores ecclesiarum vel domorum ecclesiasticorum, incendiarii messium, depopulatores agrorum, famosi latrones, disrobatores stratarum et fraudantes episcopum in iuribus suis; rebaptizati, reconfirmati et reordinati scienter; excommunicatus, interdictus vel suspensus scienter celebrans vel officium suum sicut prius sollempniter agens; choyens cum moniali sacrata virgine vel non; defloratores virginis vi oppresse, subtracte blande vel rapte; opprimens vel deprimens prolem suam, studiose vel negligenter, ante partum vel post, et ponens infra annum ad latus in lecto; procurans sterilitatem in se vel in alio; quomodolibet abutens eucaristia, sacro crismate vel aliis sacramentis; rapinam vel sacrilegium in ecclesia committens; scienter proprium filium baptizans vel crismans vel etiam filium uxoris sue vel mariti sui, nisi necessitate urgente; quomodolibet ecclesiam polluens ita quod reconciliatione indigeat; scienter cohiens cum iudea, saracena vel pagana, iudeo, saraceno vel pagano; verberans parentes vel eis enormem iniuriam inferens; sortilegi, sortilege, maliarii, maliarie, divinatores, divinatrices, incantatores, incantatrices, venefici, venefice et incantatores demonum et stellarum; sodomite vel cum brutis se commiscentes, adulteri et adultere manifesti; cognoscentes consanguineam vel affinem suam vel uxoris sue, consanguineum vel affinem suum vel mariti sui; blasfematores Dei, beate virginis Marie, apostolorum, beati Laurentii, beati Iohannis Baptiste; et generaliter sunt mittendi ad nos omnes pro quocumque enormi crimine scandalizante, et ubicumque ambiquitas accidit propter imperitiam confessorum.
Ceterum si, committentes aliquid de predictis, a confessore moniti, ad nos venire contempserint pro penitentia salutari et eius peccatum fuerit occultum, statim confessor suus nos consulere studeat, si non manifestum ad nos venire cogat, nisi esset senex vel debilis vel in mortis articulo constitutus.
(A23) Qualiter sancta sinodus debeat celebrari.
Capitulum xxiii.
Deus et pater dominus noster Iesus Christus licet pluries semel tantum post ascensionem voluit cunctos discipulos adunari, ut eos ibidem repleret spiritu sapientie et intellectus, spiritu timoris, spiritu scientie et pietatis, sic nos licet immeriti sacerdotes ipsius, cuius omnis actio nostra est instructio, quantum possumus, eius imitando vestigia, ut possimus que recta sunt sapere, viam veritatis intelligendo eligere ut et spiritu timoris sui repleri, ut populos nostre cure submissos cum iustitia, mansuetudine et pietate instruere legem eius, presenti statuto decernimus et mandamus in illius adunationis similitudinem et memoriam quod omnes et singuli clerici nostre iurisditioni subiecti, qui de iure seu consuetudine ad sanctam sinodum venire tenentur, illo scilicet sancto tempore quo spiritus Domini replevit orbem terrarum scilicet in octava pentecosten seu alio tempore prout de nostro processerit arbitrio voluntatis et prout nobis Spiritus Sanctus duxerit ministrandum, ut idem Spiritus Sanctus in corda nostra adveniens loqui nos faciat linguis variis, scilicet oris, cordis et operis magnalia Dei, per que pia caritate suffulti, attenta solicitudine illustri, sua claritate splendentes, spiritu sue delectationis accensi, mereamini pias preces pro nobis et vobis commissis effundere populis pro salute omnium de divinis officiis et sacris gradibus ac etiam de nostris moribus et necessitatibus ecclesiasticis emendanda et renovanda sunt, secrete ac solerte proficere vos doceat et emendet ac instruat, ut iustificationes suas edocti mereamini bini scilicet in caritate que duorum expletur numero Spiritu Sancto uniti mitti ad patriam et nobis commissos populos ad ipsos edocendos verbis et doctrinis ac bonis operibus et exemplis ut legem eius exquirant.
(A24) Qualiter ad sinodum venientes debeant intrare sinodum et stare et pena non venientium.
Capitulum xxiiii.
Ut autem huiusmodi nostri decreti series a cunctis firmiter observetur, statuimus quod omnes et singuli clerici nostre civitatis et diocesis, tam seculares quam religiosi, quocumque nomine censeantur, qui de iure vel consuetudine ad sancta sinodum venire tenentur, die illo, videlicet quo contingerit sinodum celebrari, tempestive ieiuni sanctam sinodum intrent in habitu condecenti et honeste se habeant in eundo, stando ac etiam reddeundo, ut eorum honesta conversatio sit ceteris in exemplum.
Qui autem ad dictam sinodum venire contenserit, in decem libras provisinorum nostre curie applicandis et plus vel minus ad nostrum beneplacitum, considerata qualitate et facultate persone, decrevimus condemnandi, quos tenore presentium condemnamus.
Qui autem de dicta sinodo recesserit sine nostra licentia spetiali, simili pena multetur.
(A25) Que bona computentur et numerentur in distributionibus.
Capitulum xxv.
Ad tollendum omne scandalum et scrupulum quod posset in ecclesiis inter clericos exoriri occasione quotidianum distributionum et hoc, ut plurimum evenit, ex eo, quia in nostro episcopio possessiones ecclesiarum ut plurimum sunt exiles, presenti constitutione declaramus et volumus quod quotidiane distributiones censeantur et sint ac etiam habeantur pro distributionibus quotidiane oblationes panuum, denariorum, cere et aliorum que offeruntur in altari vel altaribus vel ad manus sacerdotum.
Item funeralium et mortuariorum non excedentium in aliqua vice viginti quinque solldos currentis monete et etiam decima, tam fructuum quam bladis et denarii.
Omnia vero alia intelligantur esse et sint de prebenda et corpore ipsius prebenda vel de communitate ecclesie, et computentur inter fructus grossos et sint extra quotidianas distributiones.
Quas quidem distributiones ordinatas, ut premittitur, dari volumus et auferri clericis servientibus et non servientibus ecclesie sue in ordine suo quem ipsius prebenda requirit prout canonica iura precipiunt et premittunt, et in casibus expressis per nostras constitutiones de clericis non existentibus personaliter in horis canonicis et omnia existentibus, ut in eisdem plenius continetur.
(A26) Quod Santenses ecclesiarum de parte deputata ecclesiis contribuant cum aliis clericis in oneribus.
Capitulum xxvi.
Item quia in aliquibus ecclesiis sunt Santenses qui frequenter discordant a clericis super percipiendis fructibus et iuribus ecclesiarum, declaramus, precipimus et mandamus quod ipsi, solum contenti portione debita ecclesie, de ea contribuant pro rata cum clericis ecclesiarum in expensis concurrentibus in oneribus supportandis; superfluum vero in utilitatem ecclesie convertatur et ad beneplacitum nostrum nobis vel rectori ecclesie de ipsorum administratione teneantur plenariam reddere rationem de administratis per eos et, si requisiti non reddiderint, ex nunc ipsos dicto officio presenti constitutione privamus.
Quod si se post declarationem privationis ipsorum ingesserint sicut prius, in viginti libras provisinorum pro vice qualibet sententialiter condemnamus eosdem.
Explicit prima distinctio.
(B0) Incipiunt rubrice secunde distinctionis.
Qualiter in causis civilibus procedatur.
Capitulum i.
De pena trahentis clericum ad curiam secularem.
Capitulum ii.
De testibus sinodalibus.
Capitulum iii.
Quod familiares episcopi habentur loco denunctiationis et cetera et eis creditur et cetera.
Capitulum iiii.
Quod clerici debeant visitare episcopum.
Capitulum v.
Quod, quando episcopus celebrat vel processionem facit, clerici cum cottis debeant ipsum sotiare.
Capitulum vi.
Quot testes sufficiant ad probandum de fama de modo purgationem indicendi.
Capitulum vii.
De feriis et diebus feriatis.
Capitulum viii.
De pena facientium opera servilia Iudeis tempore feriato.
Capitulum viiii.
De pena non venientium ad capitulum quando pulsatur campana.
Capitulum x.
Incipit secunda distinctio.
(B1) Qualiter in causis civilibus procedatur.
Capitulum i.
Statuimus et ordinamus quod in causis minoribus duorum aureorum libellus non detur, litis contestatio minime fiat, sed procedatur et procedi debeat summarie et de plano, sine strepitu et figura iudicii, et sit sufficiens probatio unius testis de visu cum uno de fama et iuramento actoris.
A dicta vero summa supra libellus offeratur, litis contestatio fiat, de calumpnia iuretur et procedatur secundum iuris ordinem.
Reus vero citetur personaliter vel ad ecclesiam seu domum sue habitationis et, si sic citatus contumax fuerit, secundario citetur expensis suis et, si infra citatione non comparuerit, citetur pro tertia citatione et perhemptorio ordine supradicto vel una pro trina, dummodo contineat terminum trium dierum.
Hoc intellecto quod citatio saltem fiat uno die pro sequenti die et, si in dictis citationibus reus contumax fuerit, pronunctiari debeat ad petitionem actoris tenutam fore dandam dicto actori de bonis rei usque in quantitatem petitam seu contra eum excommunicationis sententiam proferatur prout processerit de voluntate actoris, ut tedio affectus veniat responsurus et ista locum habeant ante litem contestatam.
Post litem vero contestatam sufficiat citatio unica facta tam de reo quam de actore personaliter vel ad domum eorum habitationis in quolibet actu et ista locum habeant quando agitur reali vel personali actione.
Si vero ageretur ex mutuo vel deposito et exinde publicum appareat instrumentum, vocato debitore, ut premittitur, et ipso comparente, absque libelli oblatione assignetur terminus reo ad dicendum contra dictum instrumentum quicquid vult, quare non debeat executioni mandari; quo termino elapso dictum instrumentum executioni mandetur ad petitionem creditoris in bonis debitoris primo de mobilibus, secundo de immobilibus et tertio de nominibus debitorum vel quod ipse debitor detineatur personaliter ad petitionem actoris si petatur, si exceptiones infra terminum vel in termino reus non produxerit.
Si vero produxerit utpote rei iudicate, transacte vel finite vel litis pendentie, tunc procedatur super exceptionibus condempnando actorem in expensis legitimis in quantum exceptiones sint valide, dato prius termino actori ad replicandum et dato termino reo ad proponendum omnes sua exceptiones dilatorias et perhemptorias contra instrumentum quod petitur executioni mandari.
Quibus visis et discussis, vicarius pronunctiare debeat instrumentum fore executioni mandandum necne, exceptiones propositas obstare vel non obstare ac parte que veniret condempnanda in expensis legitimis condempnare.
Si vero reus comparuerit et debitum confessus fuerit, statuatur ei terminus decem dierum et perhemptorius ad solvendum.
Rursus si agatur ex testamento codicillo vel legato maxime ad pias causas vel qualibet alia ultima voluntate, unde appareat publica scriptura et hereditas sit adhita vel non adhita vel ab aliis occupata, tunc, vocato more predicto herede executore et possidentibus bona que petuntur datoque eis termino ad dicendum qualiter dictum testamentum, codicillus seu ultima voluntas non debeat executioni mandari, vicarius debeat concedere licentiam nanciscendi tenutam et posessionem rei petite et pro pecunia petita cogere heredes personaliter et realiter quod dicta iudicia legata debeant solvisse infra decem dies tunc proxime futuros, nulla contraditione audita, nisi de testamento et ultima voluntate non cancellatis nec in aliqua sui parte suspectis et victum victori in expensis legitimis condempnare.
Et hanc constitutionem non solum extendi volumus ad presentia vel futura, verum etiam ad inchoata et pendentia.
In omnibus vero premissis casibus ubi personali actione ageretur teneatur actor in pronunctiatione solvere duodecim denarios provisinorum pro qualibet libra.
In reali vero actione facta extimatione rei petite que extimatio fieri debeat in ipsa pronunctiatione.
Volumus insuper quod in questionibus viginti soldorum et abinde infra detur sacramentum actori vel reo prout nobis vel nostro vicario visum fuerit vel de partium voluntate processent, cui sacramento stari debeat sine alia probatione, reservata tamen potestate alteri parti reprobandi sacramentum alterius.
(B2) De pena trahentis clericum ad curiam secularem.
Capitulum ii.
Sequi volentes iura, tam canonica quam civilia, quibus manifeste cavetur quod actor sequi debet forum rei, reprimereque cupientes illos qui non verentur clericos et prelatos et alias personas ecclesiasticas ad aliam curiam vocare et vocari facere quam ad nostram, statuimus et ordinamus quod nullus trahat ad iudicium civiliter vel criminaliter aliquem clericum vel personam ecclesiasticam, nisi dumtaxat coram nobis et nostra curia vel maiori, et qui contrafecerit puniatur, si fuerit clericus, in decem libras provisinorum; laici vero puniantur arbitrio nostro et nostri vicarii, et nihilominus laici ipso facto excommunicationis sententiam incurrant, quam in eos pro tribunali sedentes, canonica monitione premissa, proferimus in hiis scriptis; et etiam ordinamus sub predicta pena quod nullus clericus trahat aliquem ad curiam secularem sine nostra vel nostri vicarii licentia petita et optentia et, si contrafactum fuerit, puniatur ipso facto.
(B3) De testibus sinodalibus.
Capitulum iii.
Ut crimina subiectorum ad nostram plenius valeant notitiam pervenire, notificamus in hac nostra sinodo quod, tam in civitate quam in diocesi, videlicet in omnibus et singulis castris nostre Sutrine diocesis, testes assumimus et assumpsimus sinodales et etiam facimus et eligimus in presenti.
Quibus committimus et sub excommunicationis pena mandamus quatenus sub vinculo iuramenti nobis prestiti omnia et singula crimina, excessus et delicta ad nostrum forum spectantia, tam clericorum quam laicorum, ubicumque fuerint commissa infra nostrum episcopium vel alibi, ita quod ad nos spectet cognitio et punitio eorundem, nobis fideliter referre studeant et etiam denunctiare publice et secrete, ut contra ipsos delinquentes possimus procedere per modum et formam inquisitionis ad denunctiationem ipsius et culpabiles corrigere et punire ut iuris fuerit ad hoc, ne crimina remaneant impunita.
Quorum nomina hic non duximus publicanda, ut securius valeant eorum officium exercere.
(B4) Quod familiares episcopi habentur loco denunctiationis et cetera et eis creditus et cetera.
Capitulum iiii.
Item ne ex defectu delatorum seu accusatorum vel legitime probationis testium maleficia remaneant impunita, quemlibet de nostra familia habita et habenda iuratum, nunctium, testem sinodalem, balivum et secretum denunctiatorem, legitimum delatorem et nunctium spetialem presenti nostra constitutione facimus et eligimus super omnibus et singulis excessibus et delictis subiectorum nostrorum, tam clericorum quam laicorum, cuius accusationi, delationi, denunctiationi et relationi fidem volumus adhiberi in tantum quod, si per unum testem idoneum probaverit intentionem suam, accusam vel denunctiationem contra delatum, denunctiatum vel accusatum, ipse delatus, denunctiatus vel accusatus cogi possit ad arbitrium nostrum et nostri vicarii confiteri illa que sic sunt sive erunt probata contra eum per dictum unum testem, omni exceptione remota, et quod quilibet de nostra familia possit in quolibet casu testificari, etiam si causa quecumque sit illa, etiam si alium nostrum familiarem tangeret; itaque super excessibus commissis vel committendis per quemcumque in personam alicuius de nostra familia alius de nostra familia possit induci in testem et valeat illius testimonium tam in defendendo, quam in pugnando et agendo.
Addicientes quod, si aliquis in nostra curia fuerit superatus criminaliter vel civiliter per unum idoneum testem, de visu cogatur ad confitendum veritatem.
(B5) Quod clerici debeant visitare episcopum.
Capitulum v.
Ut iterato [15] de singulis corrigendis et agendis per episcopatum nostrum pleniorem informationem et notitiam habeamus, statuimus quod singuli clerici in etate legitima constituti ter in anno, scilicet singulis quatuor mensibus, semel teneantur et debeant nos personaliter visitare et nos informare de agendis et corrigendis in eorum parrocchiis et ecclesiis.
Contrafacientes vero nostro et nostri generalis vicarii arbitrio puniantur.
(B6) Quod, quando episcopus celebrat vel processionem facit, clerici cum cottis debeant ipsum sotiare.
Capitulum vi.
Ut debitus honor celebrante episcopo impendatur, statuimus et ordinamus ut clerici qui fuerint presentes in terra ubi episcopus celebraret secum conveniant reverenter ad divina, maxime dum tenetur ordinatio clericorum, cum coctis et in die quo sanctum crisma conficetur et alias unctiones et in sabbato sancto, quando fontes benedicuntur, et in omnibus festivitatibus beate Marie et in letaniis et processionibus ab ecclesia ordinatis vel per nos ordinandis et quandocumque etiam ipsi personaliter super hoc extiterint requisiti.
Contrafacientes vero pro vice qualibet in decem libris provisinorum sententialiter tenore presentium condempnamus.
(B7) Quot [16] testes sufficiant ad probandum de fama et de modo purgationem in dicendi.
Capitulum vii.
Hac perpetua valitura constitutione sancimus, ne crimina remaneant impunita, quod ad probandum famam malam vel infamiam alicuius sufficiant duo testes idonei de loco qui notum habeant infamatum, et maxime in causa usuraria vel pigneratitia et super instrumento confecto vel conficiendo in fraudem usurarum, et hoc autem contra talem infamatum procedi possit per modum inquisitionis, fama precedente, ita quod, si crimen aliter probari non potest nisi per famam, indicatur ei purgatio canonica ad arbitrium nostrum vel nostri vicarii.
Qui infamatus, si in purgatione defecerit pro illo delicto de quo infamatus extiterit, secundum formam iuris et constitutionum nostrarum iuridice condempnetur.
(B8) De feriis et diebus feriatis.
Capitulum viii.
Cum diebus dominicis et festivis sanctorum patrum instituta ab omni servili et illicito opere ob reverentiam Dei precipiant abstineri, presenti nostra constitutione statuimus et ordinamus feriatos esse omnes dies dominicales, Nativitatis Domini, circumcisionis eiusdem ceterosque dies pascales, festivitatum beate Virginis, apostolorum, evangelistarum, beati Iohannis Baptiste, beati Laurentii ac beatorum martirum Felicis, Eusebii et Dulcissime, omnium doctorum approbatorum per ecclesiam, omnes dies veneris de mense martii et generaliter omnes festivitates que de iure vel de consuetudine celebrari debent, et generaliter omnes dies feriatos esse volumus in foro nostro qui in civitatibus, castris et terris in foro seculari feriati sunt, exceptis quod ubi pro sententiis, consiliis vel quolibet alio impedimento communis feriati essent et ceteris diebus qui ad honorem Dei vel sanctorum feriati non sunt.
Volumus autem ferias messium et vindemiarum in curia nostra locum habere quemadmodum et sicut in dicta nostra civitate et diocesi locum habent secundum consuetudinem dictarum civitatis et diocesis, hoc etiam excepto, quod omni die feriato et non feriato super maleficiis, causis usurariis et executionibus testamentorum et ultimarum voluntatum procedi possit et valeat processus ac, si factus esset die iuridico, non obstante exceptione feriarum quam contingeret opponi.
(B9) De pena facientium opera servilia Iudeis tempore feriato.
Capitulum viiii.
Presenti nostra constitutione monemus omnes et singulos nostre iurisditioni subiectos ut diebus in precedenti constitutione statutis et specificatis a vespera in vesperam ab omni servili opere debeant abstinere, districtius et spetialius inhibentes eisdem ne prece, pretio vel inductione aliqua aliquibus Iudeis in suis ministeriis servire nec ad eorum instantiam aliquid servile opus exercere quoquo modo presumant.
Alioquin omnes et singulos qui eisdem Iudeis tantum contra presentis nostre constitutionis et monitionis tenorem sua ministeria vel quevis servilia opera exibebunt in hiis scriptis excomunicationis sententiam promulgamus, a qua quidem sententia non possit nisi per nos vel nostrum vicarium generalem absolutionis beneficium ottinere.
(B10) De pena non venientium ad capitulum quando pulsatur campana.
Capitulum x.
Item ex eo quod clerici maxime civitatis Sutrine ad capitulum, quando pulsatur, sunt nimium in veniendo desides et remissi, presenti nostra constitutione sancimus quod, quando pulsatur, ad capitulum omnes statim veniant, solita campane pulsatione completa vel antequam capitulum sit solutum.
Alioquin non venientes, iusto impedimento cessante, per qualibet vice qua contrafecerint, in quinque soldos provisinorum pro quolibet contrafaciente nostre curie applicandis in hiis scriptis ex nunc sententialiter condempnamus.
Et nihilominus teneat quod in ipso capitulo ageretur et valeat ac si omnes personaliter interessent et in illis unanimiter et concorditer consensissent.
Explicit secunda distinctio.
(C0) Incipiunt rubrice tertie distinctionis.
De modo et qualiter in maleficiis procedatur.
Capitulum i.
De pena tabernariorum et aliorum vendentium ante missam diebus prohibitis.
Capitulum ii.
De pena macellariorum vendentium carnes tempore prohibito.
Capitulum iii.
De pena capientium clericos et vituperose remittentium.
Capitulum iiii.
De pena capientis tenutam vel posessionem alicuius rei propria auctoritate.
Capitulum v.
De pena euntium post tertium sonum seu portantium fructus tempore vetito.
Capitulum vi.
De pena tenentium tabernas vel alia commertia illicita facientium.
Capitulum vii.
De pena non incedentium in habitu et tonsura et portantium caputia tempore prohibito.
Capitulum viii.
De pena fraudantium gabellam et pena imponentium dativas clericis vel ecclesiis.
Capitulum viiii.
De pena ludentium ad aleas vel taxillos.
Capitulum x.
De pena potantium in taberna.
Capitulum xi.
De pena portantium arma.
Capitulum xii.
De pena deferentium arma vel armatos ante presentiam episcopi vel vicarii in episcopatu.
Capitulum xiii.
Quod clerici beneficiati non exerceant tabellionatus officium in curia seculari nec aliquem accusent nec iurent in manibus laici nec res litigiosas emant.
Capitulum xiiii.
De pena deierantium.
Capitulum xv.
De pena cohabitantium cum mulieribus vetitis.
Capitulum xvi.
De pena peccantium in vitio luxurie.
Capitulum xvii.
De pena comodantium domum ad fornicandum.
Capitulum xviii.
De pena retinentium publice concubinas.
Capitulum XVIIII.
De pena recidivantium in fornicatione.
Capitulum xx.
De pena laicorum retinentium concubinas ut uxores.
Capitulum xxi.
De pena publicorum adulterorum et adulterarum.
Capitulum xxii.
De pena publicorum lenonum, veneficorum, indivinatorum, incantatorum et cetera.
Capitulum xxiii.
De pena stantium diu in excomunicatione.
Capitulum xxiiii.
De pena absolventium excomunicatos nisi satisfaciant.
Capitulum xxv.
De pena blasfemantium et temere iurantium.
Capitulum xxvi.
De pena committentium furtum vel rapinam.
Capitulum xxvii.
De pena turbantium sollemnitatem corporis Christi.
Capitulum xxviii.
Quod nullus mutuet denarios ad usuram sub infrascriptis quesitis coloribus et de pena tam illorum qui mutuaverint heredes et successores ac possidentium bona, quam etiam de cetero mutuantium [17].
Capitulum xxix.
Qualiter in causa usuraria procedatur.
Capitulum xxx.
Quod iudex secularis debeat remittere ad curiam episcopi opponentem exceptiones usurarium ad probandum eam in dicta curia.
Capitulum xxxi.
Quod nullus audiat confessionem usurarii nec ipsum absolvat sine licentia episcopi.
Capitulum xxxii.
Forma recognitionis et confessionis usurarii.
Capitulum xxxiii.
Qualiter pene et multe imponantur pro excessibus commissis.
Capitulum xxxiiii.
Qualiter supradicte pene duplicantur in certis locis et temporibus commisse.
Capitulum xxxv.
Quod pene diminuantur propter confessionem et pacem.
Capitulum xxxvi.
De penis impositis his qui producunt falsos testes vel exornatos, vel falsas litteras episcopi fecerint.
Capitulum xxxvii.
Quod in causa civili sive criminali sufficiat unus testis idoneus.
Capitulum xxxviii.
Tertia distinctio.
(C1) De modo et qualiter in maleficiis procedatur.
Capitulum i.
Secundum regis Pacifici piam dispositionem humanum genus regeretur et viveret, etiam si virga pastoralis officii solicitudinem pro eius custodia non haberet assiduam et in ipsius quiete quiesceret et foveret in pace.
Sed effrenata cupiditas nova litigia quotidie generat et discordias et scandala promovet manifeste.
Idcirco presidentem opportet continuo per legitimos iuris et ordinationis tramites iniquorum iniquitates reprimere et appetitus noxios sub iuris regula reformare, propter quod statuimus et ordinamus quod, quando proceditur per accusationem, denunctiationem et inquisitionem, in hunc modum procedatur, videlicet quod accusatus, inquisitus vel denunctiatus, si fuerit semel citatus personaliter et fuerit contumax in non comparendo in termino citationis, quod habeatur pro confesso et pro convicto, ac etiam legitimis testibus superato sive citatio et terminus citationis in ipsa citatione comprehensus et prefixus fuerit perhemptorius sive non, et quod una citatio pro trina habeatur et perhemptoria dummodo dicta unica citatio contineat ad minus terminus trium dierum et isto casu sufficiat tantum unica citatio; si vero reus non fuerit repertus personaliter, quod tunc sufficiat bina citatio perhemptoria ad domum sue solite habitationis vel ad ecclesiam suam, vel quod, facta una citatione de ipso in dictis locis vel altero dictorum locorum, iterum secundario et perhemptorie citetur per edictum in foribus seu scalis locorum ubi per nos vel nostros vicarios redditur ius, vel per preconiam vocem vel tubam voce preconia ad fenestras predictorum locorum, ut premittitur, ubi per nos vel nostrum vicarium redditur ius.
In quibus casibus, si reus fuerit contumax et non comparuerit, tamquam confessus et convictus possit et valeat condempnari.
Et non solum per hanc nostram legem formam et modum dare volumus ad futura, sed etiam ad presentia inchoata et incohanda.
Volumus etiam quod licet procedatur contra aliquem per aliquem ex dictis modis, quod possit uno dimisso alterum intentari et super ipso procedi, non obstante primo processu, etiam si nondum fuerit finitus.
(C2) De pena tabernariorum et aliorum vendentium ante missam diebus prohibitis.
Capitulum ii.
Quia allicientes alios ad peccandum magis quam ipse peccans delinqunt, presenti nostra constitutione duximus statuendum quod nullus tabernarius seu alius ante missam in diebus dominicis et aliis anni festivitatibus per ecclesiam ordinatis et in nostris constitutionibus preceptis et specificatis quod debeant ab omnibus venerari nec in eis aliquod opus servile fieri, vinum vel cibaria vendat aliis quam forensibus, transeuntibus et extra terram proficiscentibus aliqua ratione, ne a missis et divinis officiis homines retrahantur et ne eis pariatur materia delinquendi.
Contrafacientes in decem soldis provisinorum pro vice qualibet presenti constitutione eos esse decernimus condempnatos.
(C3) De pena macellariorum vendentium carnes tempore prohibito.
Capitulum iii.
Item statuimus quod macellarii in vigiliis sancte Marie, apostulorum et aliorum festivitatum quibus ieiunium est ab ecclesia ordinatum et etiam in quatuor temporibus carnes non exponant vendendas nec concedant alicui ante vesperas.
Contrafacientes vero pena decem soldorum provisinorum pro vice qualibet puniantur.
(C4) De pena capientium clericos et vituperose remictentium.
Capitulum iiii.
Ad abolendum illum detestabilem et pernitiosum usum et modum contra ecclesiastice libertatis honorem ex indevotis mentibus prodeuntem, qui interdum per laicos, qui clericis oppido sunt infesti secundum canonicas sanctiones, qui per potestates, iudices seculares et alios officiales curie temporalis in nostro episcopatu quod capti clerici a dicta temporali curia, cum non possint de iure absque excommunicationis nota sine superioris licentia spetiali, ad curiam episcopalem sive ecclesiasticam turpiter, enormiter et vituperose remittunt cum familia potestatis vel alterius officialis cum turbis vel alio turpi modo indedecus ordinis clericalis.
Idcirco sub excommunicationis pena id de cetero fieri prohibemus; quam tamen, canonica monitione permissa, contrafacientes volumus incurrere ipso facto, eamque sententialiter pro tribunali sedentes proferimus in hiis scriptis.
In qua, si per mensem animo steterint indurato, per universum clerum nostre civitatis et diocesis publice denunctientur excommunicati iuxta ritum sancte Romane ecclesie consuetum.
Et si per eos cum favore communis aut ipsum commune clericis aut alicui ex eis molestiam aut iniuriam seu iacturam ob causam predictam inferre presumerent, statim terra illa ex tunc sit supposita ecclesiastico interdicto tamdiu, quamdiu de predictis sufficiens et reverens domino episcopo et officiali eius ac etiam clerico predicto ignominiose remisso ad mandatus dispositionem seu arbitrium episcopi sit facta cum effectu emenda, dictique officiales preter penas temporales ac pecuniarias eis iniungendas non aliter absolvantur, nisi pro pecunia salutari Beati Iacobi apostoli diocesim Compostellanam vel Beati Michaelis archangeli de monte Galgano semel limina studerint visitare, de quo itinere litteras archiepiscopi Compostellani vel Sipontini vel ipsorum vicariorum debeant reportare in testimonium et sibi aliter non credatur nec per absolutis habeantur aut ad actus aliquos interim legitimationis admittantur.
(C5) De pena capientis tenutam vel possessionem alicuius rei propria auctoritate.
Capitulum v.
Item statuimus et ordinamus quod nullus clericus vel ecclesiastica persona, cuiuscumque conditionis et status existat, audeat vel presumat invadere vel apprehendere posessionem alicuius rei seu tenutam capere sua propria auctoritate, pretextu cuiuscumque iuris quod in ipsa re pretendetur habere, quoquo modo sine nostra vel nostri generalis vicarii licentia spetiali.
Contrafacientes in decem libris provisinorum pro vice qualibet puniatur.
(C6) De pena euntium post tertium sonum seu portantium fructus tempore vetito.
Capitulum vi.
In locis in quibus interdicitur laicis per sonum campane vel bucine de nocte per terram ambulare sine lumine, clericos auctoritate constitutionis huiusmodi eandem constitutionem volumus observare.
Alioquin penis propter hoc laicis impositis ipsos volumus subiacere, quas a nostris officialibus volumus exigi, et ad eas persolvendas ipsos per censuram ecclesiasticam compelli.
Idemque volumus observari de banno fructuum, ut per hoc laicorum scandalum evitetur et clerici ab illicitis arceantur.
(C7) De pena tenentium tabernas et alia commertia illicita facientium.
Capitulum vii.
Interdicimus sacerdotibus ac clericis presertim in sacris ordinibus constitutis vel beneficia ecclesiastica habentibus tabernas, revendaturas et quecumque inhonesta commertia exercere, ne ex hoc merito valeant censeri publici mercatores.
Qui autem interdictum nostrum violare presumpserit nostro arbitrio puniatur.
(C8) De pena non incedentium in habitu et tonsura et portantium caputia tempore prohibito.
Capitulum viii.
Clericos tonsuram non deferentes, clericalem habitum clausum non habentes nec ipsum extra suam parrocchiam deferentes, portantes in letaniis vel processionibus generalibus caputeum in capite vel ad collum in quinque soldis provisinorum pro vice qualibet puniatur ac etiam portantes caleas solatas vel anulos in manibus.
Que constitutio quantum ad declarationem habitus liget prout episcopus declarabit.
(C9) De pena fraudantium gabellam et pena imponentium dativas clericis vel ecclesiis.
Capitulum viiii.
Monemus omnes et singulos nostre iurisditioni subiectos clericos quatenus in gabellarum fraudem nullus facere audeat mercantiam vel sua asserere que non sunt in subsidium laicorum, ut de eis non solvatur gabella; ex hoc enim sepissime oriuntur scandala laicorum et idcirco omnes et singulos contrafacientes presenti constitutione nostre curie condempnamus ad penam contentam in gabellarum illius terre statuto ac in laicorum.
Nullus tamen possit dictis clericis et personis ecclesiasticis gabellas, dativas, collectas, angarium sive per angarium exigere contra iuris formam.
Alias contrafacientes preter penam iuris communis volumus ipsos incurrere excommunicationis sententiam ipso facto eamque contra ipsos canonica monitione premissa proferimus in hiis scriptis pro tribunali sedentes.
(C10) De pena ludentium ad aleas vel taxillos.
Capitulum x.
Clericus ludens ad aleas vel taxillos per se vel per alium ubi denarii vel alia vincantur vel perdantur, si publice id fecerit, in centum soldis provisinorum, si secrete, in viginti soldis provisinorum pro vice qualibet puniatur; que pena per nos vel vicarium nostrum exigatur de facto.
Et quilibet [18] possit contrafacientes sive ludentes ut premittitur accusare et stetur et credatur eorum simplici iuramento et accusans vel denunctians habeat quartam partem pene.
(C11) De pena potantium in taberna.
Capitulum xi.
Potans in taberna vel in loco publico inhonesto, nisi sit extra terram suam in itinere constitutus, si fuerit prelatus vel canonicus ecclesie cathedralis, in decem soldis provisinorum pro vice qualibet puniatur, si vero alius clericus vel rector, in quinque soldis.
Comedentes in ea, si prelatus vel canonicus, ut premittitur, in viginti soldis, alii clerici et rectores in decem soldis, scolaris vero in quinque soldis, ita quod prope tabernam, dum tamen in loco honesto, possint bibere impune per quatuor domos, que pena exigatur de facto et omnia observentur prout in proximo precedenti capitulo continetur.
(C12) De pena portantium arma.
Capitulum xii.
Portantem arma offendibilia per terram, nisi esset in itinere constitutus, pro armis singulis pro vice qualibet in quatraginta soldis provisinorum condempnamus et ammissione ipsorum armorum, que arma applicentur camere nostre, et in exactione dictarum penarum et in procedendo idem modus per omnia observetur ut in proximis precedentibus capitulis continetur.
(C13) De pena deferentium arma vel armatos ante presentiam episcopi vel vicarii in episcopatu.
Capitulum xiii.
Deferentes arma vel ducentes armatos secum ante presentiam nostram vel nostri vicarii generalis et in nostro episcopali palatio pena duplicata qua venirent puniendi, si alibi portarent per terram, volumus condempnari et ad arma perdenda, quos nos in presenti constitutione condempnamus, et eodem modo contra eos procedatur et exigatur prout in proximis precedentibus capitulis observari debet.
(C14) Quod clerici beneficiati non exerceant tabellionatus officium in curia seculari nec aliquem accusent nec iurent in manibus laici nec res letigiosas emant.
Capitulum xiiii.
Beneficiatos et in sacris ordinibus constitutos presenti constitutione monemus ne procurationem aut tabellionatus officium in publica curia exerceant seculari, nisi pro personis eorum et in casibus a iure concessis, nec quemquam accusent in curia maleficiorum nec iurent in manibus laicorum, mandantes eisdem ne res litigiosas emant in subsidium laicorum; qui autem huiusmodi nostre monitionis transgressor fuerit pro excessibus singulis in quatraginta soldis provisinorum condempnamus eundem et plus et minus ad nostrum et nostri generalis vicarii arbitrium.
(C15) De pena deierantium.
Capitulum xv.
Clericos quidem qui scienter deierare presumunt extra iudicium in quatraginta soldis provisinorum, et, si moniti non correxerint, in centum soldis provisinorum decernimus condempnandi, et, si beneficium ottineant, ipsos ad nostrum beneplacitum suspendimus a divinis et hoc ipso intelligatur monitus quod semel fuerit punitus vel convictus de periurio.
Si vero in iudicio pro quolibet periurio, in decem libris provisinorum idemque de nostro beneficiatis volumus observari preterquam de suspensione.
Eos vero qui tertio deierare presumpserint et qui fuerint de conspiratione convicti vel aliis magnis criminibus irretiti, veluti furto, rapina, sacrilegio, homicidio, heresi, proditione et ceteris similibus, quia ipso facto beneficiis ecclesiasticis se reddant indignos omnibus beneficiis ecclesiasticis que ottinent comodis et honoribus privamus perpetuo de quibus nos aut illos ad quos spectat de iure provisio decernimus posse ex tunc disponere et alteri providere.
(C16) De pena cohabitantium cum mulieribus vetitis.
Capitulum xvi.
Licet naturale fedus in certis mulieribus cum clericis commorantibus nil sevi criminis extimari permittat, tunc etiam cum hiis, instigante diabolo, sinistra aliquando perpetrata leguntur.
Ideoque presenti constitutione prohibemus omnibus prelatis, sacerdotibus et in sacris ordinibus constitutis ne in domibus ecclesie vel alibi ubi ipsi morantur mulierem aliquam secum cohabitare permittant nec in ipsis residentiam faciant cum eisdem.
Liceat tamen eis infirmis habere aliquam vetulam consanguineam vel alias, de quibus non possit haberi suspitio.
Contrafacientes in decem libris provisinorum pro vice qualibet condempnamus.
(C17) De pena peccantium in vitio luxurie.
Capitulum xvii.
Delinquentes autem clericos circa libidinis vitium cum nupta vel non nupta, Deo dicata, virgine vel consanguinea sive affine, iusta sacrorum canonum instituta et alias nostro et nostri vicarii generalis arbitrio decernimus puniendos spiritualiter et temporaliter prout qualitas exigerit et requiret.
(C18) De pena comodantium domum ad fornicandum.
Capitulum xviii.
Item statuimus quod nullus clericus comodet domum vel cameram ecclesie alicui seculari [19], ut ibidem aliquam carnaliter cognoscat.
Contrafacientes autem in viginti quinque libris provisinorum et plus et minus ad arbitrium nostrum et generalis nostri vicarii condempnamus.
(C19) De pena retinentium publice concubinas.
Capitulum xviiii.
Quoniam facilitas venie incendium tribuit delinquendi, statuimus quod clerici omnes et maxime prelati, beneficiati et in sacris ordinibus constituti focarias et concubinas non retineant et eas habentes a se eiciant infra sex dies, eas ulterius minime admissuri vel aliam de novo recepturi.
Contrafacientes vel in sua parrocchia retinentes in viginti quinque libris provisinorum sententialiter condempnamus ipsumque suspendimus ab officio et beneficio ad nostrum et nostri generali vicarii beneplacitum; si vero extra suam parrocchiam, solum in viginti quinque libris condempnamus eundem; recidivantes vero pena duplicata per nos et nostram curiam puniantur.
(C20) De pena recidivantium in fornicatione.
Capitulum xx.
Clericus qui de concubinatu semel deprehensus vel condempnatus extiterit et eandem de qua fuerit confessus vel convictus retinere presumpserit, quatriginta librarum provisinorum penam incurrat, simili plectendo si illicitam conversationem aut cohabitationem habuerit cum ea.
Si vero, in profundum malorum veniens semel vel bis et ulterius condempnatus de eadem, eandem retinere presumpserit, pene vice qualibet duplicentur, ita quod duplicatio fiat de pena ultimo loco imposita.
(C21) De pena laicorum retinentium concubinas publice ut uxores.
Capitulum xxi.
Non coniugatos detinentes mulieres solutas publice ut uxores monemus ut cum eis matrimonium contrahant in forma ecclesie aut eas infra quindecim dies a se expellant et a tali mutua cohabitatione et concubinatu cessent omnino.
Qui autem huic nostre constitutioni parere contempserit, ipsum ex nunc prout ex tunc, canonica monitione premissa, excommunicationis vinculo innodamus, mandantes eorum presbiteris parrocchialibus ut cunctos quos sciverint excommunicatos publice manifestent et nihilominus utrosque ipsorum in viginti libris provisinorum pro vice qualibet sententialiter condempnamus et habeatur crimen sufficienter pro probato ad hoc, ut reus possit per nos puniri, si per quinque testes sola fama probetur, quibuscumque iuribus contrariis non obstantibus, cum tale crimen raro possit probari per visum.
(C22) De pena publicorum adulterorum et adulterarum.
Capitulum xxii.
Ad reprimendum adulterium et fornicationis vitium, quod multorum animas devorat et defedat, statuimus et ordinamus quod omnes adulteri publici concubinas et mulieres nuptas publice retinentes et omnes mulieres nupte illicitis amatoribus publice adherentes eorundem uxorem vel maritum dimittentes et cum talibus adulteris publice commorantes, infra quindecim dies a die publicationis presentis constitutionis in antea computandos deserant suos illicitos amatores et adulteri deserant concubinas, nec eis liceat sub uno tecto vel copertorio vel in loco suspecto iuxta vel extra terram soli cum solis loqui aut manere.
Contrafacientes vero, canonica monitione premissa, in hiis scriptis excommunicamus et excommunicatos publice nunctiamus et denunctiari mandamus, absolutionem nobis et nostro generali vicario tantummodo reservantes.
Et si forsan sic excomunicati per alios quindecim, dictos quindecim immediate sequentes, in tali crimine, cuius punitio ad ecclesiasticum iudicem non est dubium pertinere, obstinata presumptione prestiterint, castigationis, fastigationis, carcerationis aut pecuniariis penis, personis conditione, quantitate, qualitate locis et temporibus consideratis, iuxta nostrum seu nostri generalis vicarii arbitrium puniatur, ita quod eis illa constitutio observetur.
Quos Dei timor a malo non revocat, temporalis saltem pena coherceat a peccato.
(C23) De pena publicorum lenonum, veneficorum, indivinatorum, incantatorum et cetera.
Capitulum xxiii.
Ut quos Dei timor a malo non revocat canonica districtio et censura ecclesiastica culpam feriant, delinquentis idcirco in hiis scriptis excomunicamus publicos lenones, veneficos, factucchiarios, maliarios, indivinatores, incantatores stellarum, planetarum, demonum, spirituum malignorum, incendiarios messium, depopulatores agrorum, publicos latrones et disrobatores stratarum, sacrilegos et in ecclesia vel de re sacra furtum vel rapina committentes in ecclesia vel extra et omnes et singulos conspirationem vel coniurationem contra nos, officiales nostros, archipresbiterum et canonicos nostros et contra aliquem de familia nostra vel officialium nostrorum publice vel occulte, ponentes filios vel filias infra annum ad latus, aborsum studiose committentes, consulentes et dantes in predictis auxilium, consilium vel favorem, prohicientes vel prohici facientes filios suos ad hospitalia vel ad alia loca ipsosque nihilominus aliis penis pecuniariis ad nostrum vel nostri generalis vicarii arbitrium decernimus puniendos.
(C24) De pena stantium diu in excomunicatione.
Capitulum xxiiii.
Si quis, suadente diabolo, eis culpa, malitia seu contumacia exigente, iuste fuerit excommunicatus a nobis vel nostris vicariis a canone vel ex constitutionibus nostris ipsamque sententiam excommunicationis passus fuerit per mensem et munus benedictionis non petierit infra dictum mensem; si fuerit prelatus, sit ipso facto condempnatus nostre camere in quatraginta soldis provisinorum; alii vero clerici in viginti soldis.
Si vero dictam excommunicationem substinuerint ultra dictum mensem, duplicetur pena.
Si vero fuerit prelatus sive clericus, et a supradictis temporibus in antea et ultra pro quolibet mense in quo steterit excommunicatus ultra penam supradictam in quatraginti soldis condempnetur.
Laici vero pro quolibet mense in quo steterint [20] excommunicati [21] in viginti soldis provisinorum condempnentur.
Clericus vero excommunicatus ex sui culpa interim fructus sue prebende non percipiat, sed ecclesie pro fabrica applicentur.
Qui autem excommunicationis sententiam per annum substinuerit animo indurato velut hereticus ab omnibus reputetur, et tamquam contra hereticum, contra ipsum decernimus procedendum.
Hanc autem constitutionem non solum ad futura, sed etiam ad pretenta et presentia extendi volumus et mandamus.
(C25) De pena absolventium excommunicatos nisi satisfaciant.
Capitulum xxv.
Cum quidam ecclesiarum rectores et alii clerici parrocchianos suos vel alios in mortis articulo laborantes excommunicationis vinculo innodatos, cum iuramento ut sui heredes stent iuri, indifferenter absolvant, licet plerumque tales parrocchiani sint pro manifesta offensa vel pro re iudicata vel alia iusta causa excommunicationis sententia innodati inhibemus ne aliquis aliquem excommunicatum pro manifesta offensa vel pro re iudicata presumat absolvere, nisi ab ipso excommunicato vel alio ipsius nomine fuerit ipsius adversario plenarie satisfactum, nisi per inopiam valeat se probabiliter excusari.
Aliter vero absolvens tali adversario teneatur ad debitum et interesse sicut excommunicatus tenebatur et nihilominus nostro et nostri generalis vicarii arbitrio puniatur.
(C26) De pena blasfemantium et temere iurantium.
Capitulum xxvi.
Monemus omnes et singulos, tam mares quam feminas, quod a blasfemiis altissimi Creatoris et gloriosissime Virginis matris eiuse et sanctorum ipsius cuncti abstineant, et, quia temporalis pena plus solet timeri monitione pastoris, idcirco clericum Deum et beatam Virginem matrem eius blasfemantem in decem libris prout pro vice qualibet condempnamus, blasfemantem vero aliquem apostolorum, beatum Laurentium, beatos Felicem, Dulcissimam et sanctum Eusebium in quinque libris prout pro vice qualibet, alium vero sanctum in quatraginta soldis pro vice qualibet condempnamus.
Quas penas laicos in talibus delinquentes volumus condempnari.
Si vero sanguinem vel corpus Christi sconiuraverit vel Virginis gloriose in quatraginta soldis provisinorum pro vice qualibet condempnetur.
Et denunctiationi cuiuslibet fidedigni cum uno teste de auditu credatur nominibus ipsorum in secreto retentis.
Qui autem accusator vel denunctiator extiterit, dimidiam partem condempnationis habeat a camera nostra et nihilominus talis blasfemans sit ipso facto excommunicationis sententia innodatus et aliis penis spiritualibus subiaceat secundum canonicas sanctiones.
(C27) De pena committentium furtum vel rapinam.
Capitulum xxvii.
Furtum vel rapinam occulte vel manifeste committentes preter canonicam penam nostro et nostri generalis vicarii arbitrio puniantur, conditione personarum quantitate et qualitate, tempore et loco commissi delicti pensatis.
(C28) De pena turbantium sollemnitate corporis Christi.
Capitulum xxviii.
Presenti constitutione sancimus quod nullus, cuiuscumque sexus, ordinis, conditionis et status existat, turbare audeat vel presumat quoquo modo sollempnitatem corporis domini nostri Iesu Christi.
Contrafacientes clerici pena decem librarum provisinorum ipso facto incurrant.
Laici vero sint ipso facto excommunicationis sententia innodati, quam in contrafacientes ex nunc prout ex tunc pro tribunali sedentes proferimus in hiis scriptis.
A qua sententia nullus absolvi valeat, nisi a nostris maioribus vel a nobis vel nostro vicario generali qui per tempora fuerit.
Qualitate vero delicti et conditionem personarum nobis et nostro vicario declarandas omnimodo reservamus.
(C29) Quod nullus mutuet denarios ad usuram sub infrascriptis quesitis coloribus et de pena tam illorum qui mutuaverint heredes et successores ac possidentium bona, quam etiam de cetero mutuantium.
Capitulum xxviiii.
Avaritie cecitas in tantum quorundam oculos quotidie excecat, ut credentes penam canonis contra usurarios editi preterire exquisitas fraudes reperire conantur.
Quia, cum aliqui pecunia indigentes ab eis aliquam quantitatem pecunie sub mutuo querunt et pro eorum cura bona eorum exponunt eisdem tradenda sub pignoris nomine, ipsi nolunt eis pecuniam mutuare recepto pignere, ne cogantur fructus percipiendum ex re pignerata computare in sortem principalem, sed faciunt sibi fieri in fraudem usurarum instrumenta donationis, venditionis, mutui, depositi, comodati, locationis ad certum tempus pro modica pensione, permutationis cum aliqua modica re, cum promissione de revendendo, redonando, restituendo rem locatam, recepta pecunia, et repermutando rem parvam et modicam cum magna quotienscumque vel usque ad certum tempus aliquando cum contractu, aliquando sine contractu cum solis testibus, aliquando cum primis testibus et ut plurimum cum aliis, ne possit probari fraus, aliquando pro eodem pretio, aliquando pro minore, et pecunias isto modo mutuant sub usuris percipiendo fructus ut plurimum ultra sortem et rem valentem viginti recipiendo pro decem, et aliquando pro minori pretio, et, quod hoc sit verum, magistra rerum experientia manifestat, quia in nostro episcopio quam plurimos repperimus per tempora retrohacta et modo ad presens dictas exquisitas fraudes invenisse et labetanti criminis irretitos.
Nos igitur, considerantes quod secundum canonicas sanctiones sanguis subditorum nostrorum de manibus nostris exquiratur, animabus defunctorum et saluti vivorum salubriter providere volentes ac etiam talibus exquisitis fraudibus et malitiis cupientes in quantum possumus oviare, ut exoneremus animas defunctorum et vivorum malitiis oviemus, considerantes quod de iure pravitatis pretii et promissio de revendendo faciunt censeri contractum usurarium, monemus hac unica monitione canonica pro trina et perhemptoria omnes et singulos, tam mares quam feminas, constitutione presenti, tam clericos quam laicos, nostre iurisdictioni subiectos, quatenus de cetero nullus audeat vel presumat pecuniam alicui mutuare sub dictis exquisitis coloribus, propter quod ex titulis supradictis aliquid ultra principalem sortem percipiat, sub excommunicationis pena et viginti quinque librarum denarii provisinorum senatus.
Quam sententiam excommunicationis in contrafacientes quoslibet pro tribunali sedentes in sinodo in throno pontificali proferimus in hiis scriptis, monentes omnes et singulos nostre iurisditioni subiectos qui sub predictis quesitis coloribus per tempora retrohacta aliquibus vel alicui pecuniam mutuarunt ipsorumque taliter mutuantium heredes et bonorum ipsorum possessores ac etiam posessores talium bonorum sic in fraudem, ut premittitur, alienatorum et concessorum, quatenus infra spatium unius mensis a die publicationis constitutionis presentis numerando debeant sub dictis penis, videlicet excommunicationis et viginti quinque librarum provisinorum senatus pro quolibet contrafaciente, dicta bona seu posessiones et illud quod ultra principalem sortem perceperunt ipsi vel predecessores ipsorum restituere eis vel illis quibus de iure restitui debent, quia secundum Augustinum non dimittitur peccatum, nisi restituatur ablatum.
Alias, dicto termino elapso, predicta canonica monitione premissa, dictam excommunicationis sententiam ipsos incurrere volumus ipso facto, quam ex nunc prout ex tunc pro tribunali sedentes contra ipsos proferimus in hiis scriptis, decernentes contractus in talibus celebratos et in posterum celebrandos debere usurarios reputari et etiam iudicari ipsosque nullius esse efficatie vel valoris.
Et hoc ipso presumatur contractus celebratus in fraudem usurarum quod apparet de promissione de revendendo, redonando, permutando et de restituendo rem conductam per publicum instrumentum, protocollum vel scripturam privatam manu promittentis vel aliam scripturam privatam testibus conscriptam vel per unum testem fidedignum qui iuret se interfuisse talibus promissionibus et cum duobus alii, qui testificentur de fama, licet non interfuerint contractui vel promissioni, et quod sit fama publica quod res taliter concessa fuerit pignorata, non obstantibus contractibus taliter in fraudem celebratis.
Prohibentes nihilominus omnibus et singulis notariis dictos contractus conficere sub penis nostro et nostri generalis vicarii arbitrio imponendis et auferendis, hanc autem nostram salubrem et iuri consonam constitutionem non solum extendi volumus ad futura, verum etiam ad preterita, presentia et pendentia, addicientes etiam presumi fraudem, si de eadem re fiant duo contractus, unus cum promissione de revendendo et alter sine promissione, dummodo pro eodem pretio vel minori, et quod omne iuramentum super hoc prestitum censeatur in fraudem factum.
(C30) Qualiter in causa usuraria procedatur.
Capitulum xxx.
Usurarum voraginem extirpare volentes, statuimus et ordinamus quod in causis usurariis procedi possit et debeat summarie et de plano sine strepitu et figura iudicii sive usure repetantur sive etiam aliquis velit dicere instrumentum mutui, comodati, depositi, emptionis, venditionis seu pignorationis, de quibus appareat vel non appareat publicum instrumentum fore usurarium.
Et in hiis casibus actor qui dicere voluerit instrumentum usurarium, coram nobis et nostra curia suam in scriptis porrigere debeat petitionem et, reo vocato ad iudicium, actor debet facere depositum de quantitate de qua apparet instrumentum scriptum vel non, quare diceretur usuraria et peteretur usuraria in nostra curia penes idoneam personam de mandato nostro vel nostri vicarii, quando usure non essent solute usurario.
Aliam vero partem, ubi instrumentum diceretur fore, de duplo solvere debeat creditori.
Ubi vero diceretur satisfactum de debito cum scriptura vel non scriptura, reus teneatur et debeat facere depositum de tota quantitate usurarum, que peteretur coram nobis vel nostro vicario apud idoneam personam dandum cui iustitia suadebit in fine cause.
Ubi autem in causis omissis [22] depositum fieri non posset per actorem sufficiat si prestiterit iuratoriam cautionem, reus enim omnimode compellatur de usuris extortis et receptis sive per eum sive per predecessorem suum facere depositum.
Et in odium tanti criminis volumus quod ad probationem in omnibus premissis casibus et aliis etiam a iure nominatis et qui nominari possent, contra omnes contractus et scripturas usurarias, etiam si fuerint iuramento vallate, possint admitti testes consimilem causam habentes et habere sperantes, consanguinei ultra secundum gradum volumus insuper admitti testes per consimilem et mediatores et qui fuerint sotii eiusdem criminis et sufficiat numerus duorum testium ad probandum instrumentum vel scripturam fore usurariam vel confectam in fraudem usurarum, etiam si nihil aliud deponant quam de fama, que probatio habeatur pro vera legitima ac sufficienti probatione presentis concilii et statuti autoritate.
(C31) Quod iudex secularis debeat remittere ad curiam episcopi opponentem exceptis usurarum ad probandum causa in dicta curia.
Capitulum xxxi.
Item statuimus quod, si aliquis nostre iurisditioni subiectus opposuerit aliquam exceptionem usurariam contra aliquod instrumentum seu scripturam, etiam si fuerit iuramento vallata coram iudice seculari, quod talis iudex teneatur et debeat ipsam exceptionem admittere et ad ipsam probandam debeat excipientem seu opponentem coram nobis vel nostro vicario remittere et hoc infra tres dies post oppositionem talis exceptionis dictus iudex facere debeat.
Quem iudex monemus ex nunc prout ex tunc quatenus infra dictum terminum superius pretaxatum debeat nobis vel nostro vicario remittere ad probandam exceptionem predictam et partes monere quatenus coram nobis vel nostro vicario compareant ad persequendam dictam exceptionem cum omnibus actis et actitatis coram eo sub excommunicationis pena et perhemptorie.
Alias ex nunc prout ex tunc, dicta canonica monitione premissa, in omnes et singulos contrafacientes sententiam excommunicationis ferimus in hiis scriptis et ipsam volumus eos incurrere ipso facto.
Statuimus insuper et mandamus quatenus dictus iudex secularis, postquam remiserit dictos litigantes ad nos vel ad nostrum vicarium, ut premittitur, se nullatenus intromittat in causa predicta, nisi primo per nos seu nostros vicarios [23] diffinitum fuerit instrumentum sive scripturam fore usurariam vel non usurariam.
Et lite predicta pendente coram nobis et nostro vicario contra excipientem et eorum bona nullam faciant noxiam novitatio sub pena predicta et non obstante iuramento apposito in dictis scripturis de non contraveniendo.
Addicientes insuper quod, si quis voluerit agere coram nobis et nostro vicario et voluerit dicere instrumenta aliqua fore usuraria, videlicet de duplo in fraudem usurarum concepta, ut puta mutui, depositi, comodati, emptionis, venditionis seu cuiuslibet alterius generis contractus qui essent iuramento firmati, quod tali iuramento non obstante possit [24] audiri et debeat in casu in quo ageretur vel exciperetur, et quod minime agente vel excipiente ad denunctiationem cuiuscumque nos et nostri vicarii possimus super predictis per modum et forma inquisitionis procedere contra predictos usurarios eorumque heredes, successores et bona.
(C32) Quod nullus audiat confessionem usurarii nec ipsum absolvat sine licentia episcopi.
Capitulum xxxii.
Sed, quoniam circa confessionem multorum, et maxime usurariorum et aliorum habentium in debito de bonis alterius, propter eorum astutias et pro salute animarum suarum est cautela et diligentia adhibenda, ortamur et observari mandamus quod nullius usurarii confessio ab aliquo, cuiscumque status et conditionis existat, audiatur nec absolvatur vel corpus ipsius tradatur ecclesiastice sepulture sine licentia domini episcopi vel eius vicarii generalis, nisi a constitutis in mortis articulo, et tunc confessionem inter alia usurarum extortarum et illicite habitarum et cartularibus, in quibus dicte usure et male ablata scripta sunt, receptis et facta satisfatione ipsarum vel facto presenti deposito de pecunia et pigneribus et rebus apud idoneam personam de mandato domini episcopi vel sui vicarii vel recepta cautione modo infrascripto, et tunc recepta cautione per proprium sacerdotem vel per alium de licentia ipsius sacerdotis pigneribus et rebus in depositum datis ad confessionem audiatur et absolvatur de licentia domini episcopi vel sui vicarii et ad alia sacramenta ecclesie admittatur et corpus eius tradatur ecclesiastice sepulture.
Contrafacientes autem ab officio et beneficio ad nostrum et nostri generalis vicarii beneplacitum suspendimus et aliis penis volumus subiacere ad nostrum et nostri generalis vicarii beneplacitum imponendis.
(C33) Forma recognitionis et confessionis usurariis.
Capitulum xxxiii.
In nomine Domini amen et cetera.
T. quoddam Petri de Sutrio et parrocchia Sancti N. ad cor rediens in presentia venerabilis viri domini A., archipresbiteri ecclesie Sutrine, sui confessoris et testium infrascriptorum, volens Creatori suo reconciliari et animam suam salvare, recognovit et dixit se habuisse a Petro A. centum libras provisinorum pro usuris certe pecunie quantitatis olim per ipsum T. eidem Petro mutuate et ab eodem rehabite et sic de aliis, si haberi potest confessio talis specificata, et a certis aliis usuras extorsisse et ex causa usuraria ad eum pecuniam et res alias pervenisse, de quorum nominibus, quantitatibus et rebus dixit se ad presens non recordari, et asserens idem T. se pecuniam non habere, voluit, disposuit, ordinavit et mandavit supradictis et aliis quibus ex causa usuraria teneretur de bonis ipsius T. satisfieri, promittens dicto domino archipresbitero appatrino suo spirituali stipulanti per se et vice et nomine reverendi in Christo patris et domini domini A., Dei et apostolice sedis gratia episcopi Sutrini, et successorum suorum et omnium quorum interest vel intererit plenarie satisfacere omnibus supradictis et aliis quibus ex causa usuraria vel usuris aliqualiter teneretur ad mandatum dicti domini episcopi vel eius vicarii generalis, dans eidem domino episcopo et suo vicario generali et successoribus suis plenissimam potestatem ut ipse dominus episcopus et suus vicarius generalis et successorum ipsorum super usuris tam in pecunia quam in rebus ipsius T. et in bonis eius a quocumque petendis possint et valeant summarie et de plano sine strepitu et figura iudicii et, iuris ordine pretermisso, audire, cognoscere et in scriptis et sine scriptis semel et pluries qualitercumque et, quocumque eidem domino episcopo vel eius vicario generali et successoris ipsius domini episcopi congruentis videbitur, diffinire, terminare, precipere et mandare et secundum terminum ipsius ordinatis et mandatis et ea exequendo contra dictum T. et eius heredes et bona procedere omni modo et iure quibus melius videbitur et placebit domino episcopo supradicto eiusdemque vicario generali et successoribus et per se et alios in posessum ipsius T. illos quibus secundum diffinitionem et mandatum ipsius domini episcopi eiusque vicarii et successoribus pecunia vel res videbitur ponere vel poni facere eisque dare licentiam vendendum et satisfaciendum de sorte dampni et expensis et penis infrascriptis ipsi domino episcopo vel suis successoribus modo infrascripto debendum, subastandum dicta bona et denunctiandum eidem necessitate [25] remissa ex pacto pro quibus omnibus attendendis et omnibus temporibus firmiter observandis dictus T. obligavit iure pigneris et ypotece omnia et singula bona sua supradicto domino archipresbitero suo appatrino pro se et dicto domino episcopo ac eius vicario et successoribus dicti domini episcopi et pro omnibus quorum interest vel intererit.
Que bona per se pro ipsis constituit possidere.
Quorum domini episcopi eiusque vicarii et successores suorum diffinitionem, terminationem, sententiam, precepta, ordinationes, mandata et processus super usuris et actione usurarum huiusmodi habendos et habenda contra ipsum T. et eius heredes, successores et bona omnia et singula supra dicta idem T. per se eiusque heredes et successores proinde et convenit dicto domino A. archipresbitero et mihi notario infrascripto tamquam publice persone stipulanti nomine ipsius dicti episcopi eiusque vicarii et successorum suorum et omnium quorum interest vel intererit attendere, observare et adimplere et contra predicta vel aliquod predictorum non facere vel venire aliqua ratione vel causa ad penam centum librarum denarii provisinorum senatus; quam pena proinde idem T. per se suosque heredes et successores eidem domino archipresbitero et mihi notario infrascripto stipulanti nomine ipsius domini episcopi et eius successoribus ante sententiam et post totiens eidem domino episcopo vel eius successoribus solvere vel pagare cum effectu quotiens predicta omnia et singula idem T. vel eius heredes et successores non observabunt vel non adimplebunt aut contra predicta vel aliquod predictorum facient vel venient ullo modo, qua pena semel et pluries commissa, exacta vel soluta vel non predicta, omnia et singula in sua semper permaneant firmitate.
Renuntiando idem T. omnibus feriis et ex pacto appellationis remedio et omnibus legibus canonicis et civilibus, constitutionibus, statutis, ordinamentis et reformationibus quibuscumque factis et faciendis et consuetudinibus huic contractui oviantibus vel in aliquo contradicentibus et legi loquenti quod generalis renunctiatio non valeat, habitis pro nominatis et expressis et quantum ad hunc contractum pro cassis et nullius valoris de partium voluntate.
Et insuper antedictus P. de tali loco et parrocchia sancti N. precibus et mandato dicti T. in omnibus et singulis supradictis ab ipso T., promissis obligando se et bona sua eidem domino archipresbitero et mihi notario infrascripto tamquam publice persone stipulanti nomine et vice ipsius et domini episcopi et eius successorum et omnium quorum interest vel intererit omni modo et forma et omni eventu et casu quibus idem T. principaliter predictus est superius obligatus apud supradictum dominum archipresbiterum et me notario infrascripto stipulanti et recipienti quo supra nomine principaliter fideiussit.
Recognoscens se in depositum a dicto domino archipresbitero de pecunia ipsius T. habere centum libras denarii provisinorum senatus de quibus et, si ipsa quantitas non sufficeret, de suis bonis mandato dicti T. promisit dicto archipresbitero et mihi notario infrascripto tamquam publice persone stipulanti nomine ipsius domini episcopi et successorum eius et omnium quorum interest vel intererit satisfacere, solvere et pagare ad mandatum dicti domini episcopi vel sui vicarii et successorum eiusdem omnibus et singulis quibus T. principaliter ex causa usuraria in aliquo tenebatur iuxta mandatum et declarationem ipsius domini episcopi eiusque vicarii et successorum et se iurisditioni et potestati dicti domini episcopi et suorum successorum ex nunc in predictis sponte et scienter subiciens se et bona sua proprio iure pigneris obligavit dicto domino episcopo, archipresbitero et mihi notario infrascripto stipulanti quo supra nomine eodem modo et forma quibus obligavit se T. supradictus, renunctians idem A., exceptioni non habite et non recepte pecunie supradicte beneficio nove constitutionis de fideiussoribus et omnibus iuribus quibus renunctiavit T. supradictus quorum domini episcopi eiusque vicarii et successorum eius diffinitionem, terminationem et cetera ut supra tali signo [26] et prosequere usque ad capitulum et insuper antedictum P. et cetera exclusive.
(C34) Qualiter pene et multe imponantur pro excessibus commissis.
Capitulum xxxiiii.
Ut quos Dei timor a malo non revocat et monitio pastoris saltem temporalis pene ipsos coerceat et abstringat, hac perpetuo lege valitura sancimus ut, si quis clericus in clericum vel laicum verba iniuriosa protulerit, pro quolibet verbo iniurioso in quatraginta soldis provisinorum condempnetur et exigatur de facto probato excessu; si vero dixerit cornuto vel regaglioso vel hiis similia, in tribus libris provisinorum pro quolibet verborum dictorum vel similium.
Si autem reproperaverit mortem iniuriosam patris, matris, fratris vel alterius consanguinei infra tertium gradum seu meretricium matris, uxoris, sororis vel consanguinee infra eundem gradum vel aliquam infamiam ex sententia vel alio casu procedentem vel hiis similia, in decem libris provisinorum pro verbo quolibet condempnetur.
Si vero clericum vel laicum insultaverit cum armis, in centum libris [27] provisinorum [28] pro insultu quolibet condempnetur; si vero sine armis, in quatraginta libris [29] puniatur et exigatur de facto, dummodo constet de insultu.
Si autem cum manu vel pugno a spatulis supra cum sanguinis effusione aliquem percusserit, preter canonicam penam c [30] viginti quinque librarum provisinorum pro percussione qualibet condempnetur; si sine sanguine, pro qualibet percussione in duodecim libris provisinorum condempnetur.
Si vero clericum vel laicum cum manu vel pugno percusserit cum effusione sanguinis a collo infra, pro qualibet percussione in decem libris provisinorum condempnetur; si sine sanguinis effusione in centum soldis provisinorum.
Si vero aliquis clericus alium clericum vel laicum cum armis offendibilibus a spatulis supra percusserit cum effusione sanguinis, in ducentum [31] libris provisinorum pro vulnere quoque condempnetur.
Si vero ipsum in facie percusserit, ex qua percussione signum manifestum vel cicatrix remanserit, in centum libris provisinorum [32] pro vulnere quolibet condempnetur; si sine cicatrice, in ducentum libris provisinorum.
Si vero oculum evulserit, narem vel auriculam amputaverit vel aliquo membro debilitaverit a spatulis supra, in cccc libris provisinorum condempnetur pro quolibet dictorum membrorum inciso, evulso vel debilitato.
Si vero a spatulis infra cum armis aliquem percusserit cum effusione sanguinis, in quinquaginta libris provisinorum pro qualibet percussione condempnetur; sine sanguine a spatulis supra, in viginti quinque libris provisinorum pro percussione sive vulnere quolibet condempnetur; si a collo infra sine sanguine, in viginti quinque libris provisinorum; si vero ad mutilationem membri seu ad debilitationem a collo infra, in ccc libris provisinorum pro quolibet membro absciso vel debilitato condempnetur.
Si autem ex percussione vel vulnere mortuus fuerit, sit pena privationis officii et beneficii et perpetue carreris, reservata [33] potestate in episcopo vel eius vicario in spiritualibus generali dictum tempus abreviandi et mitigandi pro... [34] eis visum fuerit, et alias arbitrio episcopi et sui vicarii conditione personarum, culpa, qualitate et quantitate, loco et tempore consideratis.
Dantes autem in predictis vel aliquo predictorum auxilium, consilium et favorem in supradictis casibus in dimidia pena qua perpetrans puniretur puniatur et alias plus vel minus.
Et, si quod absit in persona officialium seu familiarium nostrorum, archipresbiteri, canonicorum capituli maioris ecclesie Sutrine iniuram vel offensam aliquam ausum temere temerario aliquis fecerit vel irrogaverit per aliquem modum de prenominatis iniuriis vel offensis, quamdiu per nostrum seu nostri vicarii arbitrium puniatur.
Item statuimus et ordinamus quod in omnibus premissis casibus laici in nostro foro delinquentes simili pena puniantur, qua laici in eorum foro plectuntur, et plus et minus ad nostrum et nostri generalis vicarii arbitrium, conditione personarum, qualitate et quantitate, delicti loco et tempore commissi delicti matura deliberatione pensatis.
(C35) Qualiter supradicte pene duplicantur in certis locis et temporibus commisse.
Capitulum xxxv.
Quoniam quidam dies et loca adeo venerari debent, quod ad honorem Dei omnipotentis quilibet debet esse sollicitus et attentus, idcirco in infrascriptis diebus et locis omnes et singule prenominate pene aliquod maleficium perpetrantibus duplicentur et ipsas duplicari volumus et presenti statuto decernimus duplicandas.
Volumus namque dictos penas duplicari committentibus aliquod maleficium in die Nativitatis domini nostri Iesu Christi et in vigilia eius cum duobus sequentibus diebus, in die sive festo Epiphanie, octo diebus ante Pasca resurrectionis et in ipso Pascate et octo diebus post, in festo Penteconstes, in festo beati Iohannis Baptiste, beati Laurentii, assumptionis Virginis gloriose, omnibus diebus dominicis et festivitatibus apostolorum, in festo sancti Felicis et Dulcissime; nocturno tempore in festivitatibus sollempnibus in nostra civitate Sutrii et diocesi delinquentibus in ecclesia vel in loco sacro et contra euntes ad ecclesiam vel redeuntes de ea aut in palatio episcopatus in loco ubi contingerit nos vel nostrum vicarium ius reddere in presentia nostra vel nostri vicarii, domo vel propria vel conducta patientis iniuriam vel ante domum vel in persona sui prelati excedentis duplicentur contra predictos modo et forma predictis.
(C36) Quod pene diminuantur propter confessionem et propter pacem.
Capitulum xxxvi.
Quicumque autem de aliquo maleficio vel processu accusatus vel denunctiatus seu contra eum procederetur per viam et modum inquisitionis seu quocumque alio modo et maleficium sive excessum quod et quem diceretur perpetrasse [35] sponte confessus fuerit [36] in iudicio in prima confessione, sibi quarta pars de eo fiende diminuatur et relassetur.
Si vero de offensa de qua procederetur contra eum cum offenso vel herede ipsius pacem fecerit et receperit, sibi quarta pars condempnationis fiende diminuatur et relassetur, dummodo dicta pax facta fuerit ante sententiam de qua appareat publicum instrumentum, seu facta fuerit coram domino episcopo vel eius vicario et de ipsa docuerit ante sententiam.
(C37) De penis impositis his qui producunt falsos testes vel exornatos vel falsas litteras episcopi fecerint.
Capitulum xxxvii.
Monemus omnes et singulos, tam clericos quam laicos, coram quocumque iudice ecclesiastico vel seculari et rectore quocumque vel domino testes falsos non producant nec inducant vel eos exornent vel subornent, ut veritatem occultent vel mendacium dicant, nec falsis dictis nec instrumentis utantur.
Alioquin omnes et singulos testes et instrumenta huius producentes, exornantes vel instruentes et ipsos testes et in hiis dantes auxilium, consilium vel favorem in hiis scriptis excommunicamus aliisque penis volumus subiacere nostro et nostri generalis vicarii arbitrio fligendis et auferendis.
Qui vero nostras litteras vel nostri vicarii generalis falsaverit, abstulerit apertas et clausas nostris numptiis vel familiaribus seu ipsas aperuerit, ipso facto sint excommunicati.
Aliis nihilominus penis pecuniariis et personalibus nostro et nostri generalis vicarii arbitrio auferendis, salvis tamen penis a canonibus institutis impositis falsificationibus bullarum papalium.
(C38) Quod in causa civili sive criminali sufficiat unus testis idoneus.
Capitulum xxxviii.
Item statuimus et ordinamus quod in quacumque causa in nostra curia agitata, sive agatur civiliter sive criminaliter de crimine, sive causa sit civilis sive criminalis, si quis per unum testem idoneum extiterit superatus, cogatur et cogi debeat ad veritatem dicendam; qui testis hoc ipso idoneus reputetur qui non fuerit legitime reprobatus et quelibet persona, sive fuerit masculus sive femina, reputetur idonea et admittatur ad testificandum in qualibet causa civili et criminali sive mixta, nisi prius, ante productionem ipsius, in testem fuisse convicta in iudicio de aliquo crimine quod haberet ipsam inhabilitare ad talem actum vel nisi probetur inimicitia aut minor etas sive excommunicatio contra testem.
Et quod nulle alie exceptiones contra testem valeant, nec admittantur quin [37] admittantur ad testificandum.
Et quod valeat ipsius testificatio, quibuscumque iuribus non obstantibus.
Et quod quelibet persona possit alium de quocumque crimine accusare vel denunctiare, quamvis alias de iure ad eam non pertineat.
Adicientes constitutioni presenti quod taliter, ut premittitur, per unum testem idoneum superatus, si fuerit citatus legitime ad confitendum crimen probatum per unum testem idoneum et sic latitaverit vel non comparuerit in termino sibi assignato ad confitendum, quod, elapso termino, ex tunc habeatur pro confesso et ut confessus, absque alio processu vel requisitione ad sententiam audiendam, possit et debeat reus de crimine condempnari.
Ita quod predicta omnia teneantur, omni exceptione remota, ac si esset crimen confessum et omnia in predictis essent sollempniter celebrata et iuridice facta et firmitatem ottineant rei legitime iudicate.
Hoc idem dicimus de illis contumacibus qui iudicio coram nobis vel nostro vicario constituti ad mandatum nostrum vel nostri vicarii nolunt respondere accuse, denunctiationi vel inquisitioni contra eos formate vel nolunt sive recusant dare fideiussorem, facta responsione sua de stando et parendo mandatis nostris et nostre curie, quod hoc ipso, quod noluerit respondere vel noluerit dare fideiussorem, habeant pro confessis, convictis et testibus superatis, et contra tales deinde possit procedi super accusa, denunctiatione vel inquisitione absque alia testium examinatione vel alia probatione usque ad sententiam diffinitivam inclusive absque alio processu.
Explicit tertia distinctio.
(D0) Incipiunt rubrice quarte distinctionis.
De hiis qui fraudant iura episcopi in testamentis et ultimis voluntatibus vel codicillis.
Capitulum i.
De clerico qui procurat sibi spetialiter legari.
Capitulum ii.
Quot testes sufficiant ad pias causas.
Capitulum iii.
Quod executio relictorum ad pias causas fiat infra sex menses.
Capitulum iiii.
Quod clerici teneantur dare in scriptis relicta ad pias causas.
Capitulum v.
Qualiter episcopus et eius vicarius est iudex competens in relictis ad pias causas et qualiter in eis procedatur.
Capitulum vi.
De pena executorum ultimarum voluntatum sibi retinentium de bonis testatoris quocumque titulo.
Capitulum vii.
Quod clerici curati non possint testari sine licentia episcopi.
Capitulum viii.
De pena executorum testamentorum, clericorum, curatorum exequentium sine licentia episcopi.
Capitulum viiii.
Quod bona immobilia acquisita per curatos sint eiusdem ecclesie.
Capitulum x.
De pena solventium legata religiosis non retenta canonica episcopi.
Capitulum xi.
Quod notarii teneantur dare in scriptis legata ad pias causas et de pena conficientium testamentum sine presentia proprii sacerdotis.
Capitulum xii.
De pena disponentium vel legantium sine presentia proprii sacerdotis vel alterius.
Capitulum xiii.
De pena sepellientium mortuos non facta primo fide debita.
Capitulum xiiii.
Quod nullus sepelliat parrocchianum alterius sine licentia, non electa ibidem sepultura.
Capitulum xv.
Quod nullus sepelliat aliquem in ecclesia vel cimiterio contra prohibitionem clericorum et de pena iniuste prohibentium.
Capitulum xvi.
Quod nullus sepelliatur in ecclesia sine licentia episcopi vel eius vicarii.
Capitulum xvii.
De pena sepellientium illos qui non fuerunt confessi semel in anno proprio sacerdoti.
Capitulum xviii.
De pena seppellientium excommunicatos vel interdictos in loco sacro.
Capitulum xviiii.
Que persona sine private ecclesiastica sepultura.
Capitulum xx.
Incipit quarta distinctio.
(D1) De hiis qui fraudant iura episcopi in testamentis vel ultimis voluntatibus et codicillis.
Capitulum primum.
Volentes salutem animarum providere, prout debitum nostri officii exigit et requirit, et astutiis malignantium oviare, monemus omnes et singulos, tam clericos quam laicos, cuiuscumque status, gradus et dignitatis existant et quodlibet nuncupentur, quod a consilio, favore, auxilio et ordinatione et quibuscumque impedimentis et contrariis cessent, propter quam vel quod in civitate Sutrii et eius diocesi, testari volentes seu codicillari vel alias de bonis suis prout sibi de canonico et civili iure licet, ad pias causas disponere impediant vel pia eius dispositio nullo modo quominus canonica portio ipsi diocesano debita de pia ordinatione cuiuscumque valeat minui vel modo aliquo impediri aut defraudari; in omnes et singulos contra predicta vel aliquod predictorum, dicto vel facto signo vel nutu, fraudulenter fingentur excommunicationis sententiam proferimus in hiis scriptis, canonica monitione premissa, a qua nullo modo absolvantur per aliquem in favorem nostrum, nisi primo satisfecerit quadruplum eius quod sui dolo vel culpa episcopus fuerit defraudatus et sine nostra vel nostri generalis vicarii licentia spetiali et alias acrius puniatur prout nobis vel nostro vicario videbitur expedire.
(D2) De clerico qui procurat sibi spetialiter legari.
Capitulum ii.
Clericum procurantem sibi spetialiter legari aliquid, aliquo quesito colore, ut diocesanus vel forte sua portione fraudetur debita vel minuatur, per quattuor menses a beneficio et officio suspendimus et in duplum quam defraudaverit ipsi defraudato condempnamus eandem.
Et hoc ipso presumatur fraus quando sibi plus quam ecclesie sue, vel sibi soli non ecclesie sue, aliquid legatur ab extraneo a propinquis.
(D3) Quot [38] testes ad pias causas sufficiant.
Capitulum iii.
Quoniam in plerisque locis habetur penuria notarii et quoniam per adstantium malitiam vel solertiam piam ordinationem testantium sive alias disponentium sepissime impediri reperimus eo, quod attendunt utilitatem sue persone, salutis immemores, avaritie cecitate penitus obcecati, idcirco statuimus, decernimus ac etiam ordinamus quod in relictis ad pias causas sufficiant tantummodo duo testes fidedigni, sive mares sive femine existant, alias bone fame de quorum testamentis verisimiliter posset credi fore pro veritate dicenda, quorum testimonium etiam sine notario haberi volumus pro fide plenissima et valeat ac si scriptum foret manu notarii et ipsius signo vallatum, quamvis supradicti testes non fuerint rogati, dummodo intersint et audiant et intelligant verba et piam dispositionem testantis.
Statuta autem quarumcumque terrarum, civitatis, comitatus, locorum et quorumcumque castrorum vel oppidorum nostrorum civitatis et diocesis in contrarium loquentia cassamus, irritamus et nullius fore decernimus efficacie vel momenti, quo ad hec tamquam impedientia ius commune quo omnibus sub libertate viventibus suam declarare ultimam voluntatem vel etiam testamentum quod pro lege habetur de iure canonico et civili.
(D4) Quod executio relictorum ad pias causas fiat infra sex menses.
Capitulum iiii.
Ad sollicitudinem episcoporum spectat et eorum requirit officium, postquam de hac luce fidelem migrari cum pia dispositione contingerit, ut salubres eorum dispositiones effectum debitum sortiantur.
Ideoque tenore presentium monemus et ortamur omnes et singulos heredes et possessores bonorum defunctorum presentium et futurorum quod, prout de iure est et quilibet tenetur, satisfaciant ac omnes et singulos executores et fideicommissarios cuiuslibet pie dispositionis presentes et posteros.
Et sub pena privationis officii eis a defuncto commissi et committendum mandamus quatenus salubrem defuncti voluntatem presentes infra sex menses a morte testatoris computandos exequantur; quem terminum eis ad hoc perhemptorio assignamus.
Alioquin ipsos tamquam desides et remissos, insufficientes et quasi suspectos et inhabiles, ab executionis officio removemus in hiis scriptis et privamus, nisi legitimum impedimentum excusaret eosdem, quod infra dictum terminum coram nobis vel nostro vicario allegare debeant et esse verum; de quo impedimento, utrum sit legitimum, stetur nostre seu nostri generalis vicarii declarationi.
(D5) Quod clerici [39] teneantur dare in scriptis relicta ad pias causas.
Capitulum v.
Ordinamus insuper quod, defuncti corpore ecclesiastice tradito sepulture, parrocchialis sacerdos piam testatoris dispositionem ad pias causas infra octo dies solerter teneatur inquirere a notario vel a presentibus et in cedula nobis vel vicario nostro illi de civitate; illi vero de diocesi infra alios octo dies preposito locorum per nos traddere teneantur.
Alioquin illos qui predicta neglexerint adimplere pro defectu cuiuslibet defuncti in decem soldis provisinorum condempnamus.
Et nihilominus nomen testatoris et heredis seu executoris similiter infra dictum terminum in scriptis nobis tradere teneatur.
(D6) Qualiter episcopus et eius vicarius est iudex competens in relictis ad pias causas et qualiter in eis procedatur.
Capitulum vi.
Ceterum, ut pie decedentium voluntates executioni debite infra assignatum terminum demandentur, volumus et mandamus ac presenti statuto decernimus quod in legatis et iudiciis ad pias causas spectantibus, factis et faciendis, nos seu vicarius noster simus et sit noster iudex competens et in eis possit et debeat procedi summarie et de plano, sine strepitu et figura iudicii, diebus omnibus feriatis et non feriatis, non obstantibus quibuscumque, et quod possint cogi heredes et fideicommissarii et bona testantium sive codicillantium vel alias quomodolibet disponentium possidentes pro dictis iudiciis et legatis factis ad pias causas, ostenso testamento seu fide facta de qualibet alia ultima voluntate.
(D7) De pena executorum ultimarum voluntatum sibi retinentium de bonis testatoris quocumque titulo.
Capitulum vii.
Ut executoribus et fideicommissariis universis tollatur peccandi materia, quin immo et ut corde mundo et manibus executiones fidelium fideliter compleantur et exequantur debite voluntati, presenti statuto decernimus ac precipimus ut testamentorum seu quarumcumque ultimarum voluntatum executores, titulo emptionis vel quovis alio quesito colore, directe vel indirecte, nihil omnino de bonis defuncti retinere presumant sibi aut domesticis aut propinquis sive eis quomodolibet irrogare sine nostra expressa licentia de qua possit fieri fides, nisi ab illo testatore [40] legatum sibi vel eis fuerit auctoritate concessum expresse.
Qui vero contrafecerit pretium ammittat, si titulo emptionis se dixerit retinere, et ipsam emptionem tamquam fraudulentam decernimus non valere et ex nunc pro tunc cassamus, irritamus et inane decernimus et pronunctiamus, decernentes nihilominus contra tales executores sive titulo emptionis vel altero titulo de bonis testatorum detinentes fore per nostra curiam tamquam contra fraudulentes et deceptores procedendum et tales repertos culpabiles fore ab executione testamentorum removendos et alias puniendos ad arbitrium nostrum et nostri vicarii, prout qualitas et quantitas facti exigerit; quos et nos auctoritate presentis constitutionis ab executionis officio removemus.
(D8) Quod clerici curati non possint testari sine licentia episcopi.
Capitulum viii.
Post spiritualia ad hec spetialiter attendere debemus et dirigere oculos nostre mentis, ut curate presertim ecclesie in suis iuribus conserventur et ne quovis modo ipsarum temporalia dentur in predam.
Idcirco presenti statuto sancimus quod nullus sacerdos curatus de bonis per ecclesiam et ratione ecclesie acquisitis sine nostra expressa licentia audeat vel presumat condere testamentum.
Quod si secus fecerit, ipsum decernimus esse nullius efficacie vel valoris.
(D9) De pena executorum testamentorum clericorum curatorum exequentium sine licentia episcopi.
Capitulum viiii.
Executoribus autem testamentorum seu ultimarum voluntatum curatorum predictorum et quorumcumque beneficiatorum inhibemus expresse ne ad executionem aliquam, nisi apprehendendo et conservando bona testamentorum et in expensis funeralibus faciendis, procedere aliquo modo attentent, priusquam testamentum seu dispositionem huiusmodi nobis ostendant et inventarium fecerint de omnibus exequendis ac de omnibus bonis testatorum, ut videre possimus utrum in ordinatione rerum et anime habuerint Deum pre oculis testatores et eorum ecclesie defraudentur.
Laici penam decem librarum provisinorum incurrant, clerici vero ad nostrum arbitrium puniantur.
Et insuper, quod per eos fieret, carere volumus roboris firmitate.
(D10) Quod bona immobilia acquisita per curatos sint eius ecclesie.
Capitulum x.
Res autem immobiles et facultates clericorum post diem eorum promotionis acquisitas ad ecclesias suas decernimus pertinere, quia nullus eius heres proximior secundum canonem esse debet que ecclesia que ipsos Domino sotiavit, nisi in casibus a iure expressis.
(D11) De pena solventium legata religiosis non retenta canonica episcopi.
Capitulum xi.
Statuimus et ordinamus quod nullus heres, executor vel fideicommissarius solvat aliquibus religiosis iudicia vel legata de quibus domino episcopo seu parrocchiali presbitero quarta debetur de iure vel consuetudine, nisi primo dictam quartam solverit domino episcopo vel eius procuratori et dicto presbitero parrocchiali in presentia domini episcopi vel eius vicarii.
Contrafacientes autem excommunicationis sententiam incurrere volumus ipso facto, a qua nullatenus absolvi valeant, nisi primo de dicta canonica integre satisfecerint cum effectu.
(D12) Quod notarii teneantur dare in scriptis legata ad pias causas et de pena conficientium testamentum sine presentia proprii sacerdotis.
Capitulum xii.
Item statuimus quod quilibet notarius teneatur dare iudicia et legata ad pias causas et substitutiones que ad pias causas transferuntur in diem nobis vel vicario nostro vel saltem presbiteris parrocchialibus infra octo dies a die quo corpus testatoris fuerit traditus ecclesiastice sepulture, recepta ab eis vel a nobis competenti mercede pro eorum labore in scriptis, et quod nullus notarius accedat ad conficiendum aliquod testamentum vel codicillum sine licentia proprii sacerdotis volentis facere testamentum vel codicillum, sub pena excommunicationis, quam contrafacientes, canonica monitione premissa, incurrere volumus ipso facto.
(D13) De pena disponentium vel legantium sine presentia proprii sacerdotis [41] vel alterius.
Capitulum xiii.
Nullus possit testari, codicillari vel aliter pro anima sua disponere sine requisitione proprii sacerdotis sub pena excommunicationis et viginti quinque librarum provisinorum nostre camere applicandarum et talis appatrinus sic requisitus teneatur penis predictis personaliter interesse.
Quod si clericus sue ecclesie haberi non potest, vocetur propinquior vel alius,  ita quod sine sacerdotis presentia nullatenus disponatur et vocatus teneatur [42] sub dicta pena interesse.
Si quis autem predicte nostre constitutionis transgressor extiterit, ecclesiastica careat sepultura, donec nobis vel nostro vicario generali fuerit facta fides de vita ipsius, et tunc non sepelliatur sine nostra vel nostri vicarii generalis licentia spetiali.
(D14) De pena sepellientium mortuos non facta primo fide debita eius.
Capitulum xiiii.
Quoniam propter rectorum seu parrocchialium presbiterorum imperitia sepissime illorum corpora reperimus humata, quibus secundum iura canonica sepultura ecclesiastica est penitus inhibenda, idcircho ordinamus et observari mandamus quatenus, antequam corpus alicuius adulti tradatur ecclesie sepulture, illi de civitate Sutrii nobis aut vicario nostro, ceteri vero de diocesi incole locorum ubi plures sunt presbiteri preposito vel preponendo ibidem per nos, per se vel clericum sue parrocchie debeant fidem facere de statu et vita defuncti.
Alioquin preter suspensionem ab officio contrafacientes et ad penam decem librarum provisinorum et plus et minus ad nostrum et nostri vicarii [43] arbitrium condempnamus.
(D15) Quod nullus sepelliat parrocchianum alterius sine licentia, non electa ibidem sepultura.
Capitulum xv.
Item ordinamus quod nullus presbiter parrocchialis vel clericus nostre cure submissus audeat parrocchianum alterius sine sui licentia petita et ottenta in sue ecclesie cimiterio sepellire vel sine nostra vel nostri vicarii licentia spetiali, nisi ibidem propria elegerit sepulturam.
Contrafacientes vero in decem libris provisinorum et funeralibus omnibus condempnamus.
(D16) Quod nullus sepelliat aliquem in ecclesia vel cimiterio contra prohibitionem clericorum et de pena iniuste prohibentium.
Capitulum xvi.
Item statuimus, ordinamus et monemus hac unica monitione canonica pro tribus et perhemptorio quod nullus contra prohibitionem clericorum vel contra voluntatem ipsorum audeat aliquem in cimiterio vel ecclesia sepellire, sub pena excommunicationis, quam ex nunc prout ex tunc in contrafacientes, canonica monitione premissa, sententialiter proferimus in hiis scriptis.
Clerici vero iniuste prohibentes ecclesiasticam sepulturam nostro et nostri vicarii arbitrio puniantur.
(D17) Quod nullus sepelliatur in ecclesia sine licentia episcopi vel eius vicarii.
Capitulum xvii.
Alma mater Ecclesia sanctorum martirum et aliorum sanctorum corpora consuevit in ecclesiis inhumare.
Sed, proh dolor!, que inolevit abusio, quia illos tantum in ecclesiis reperimus sepelliri, qui vel habundantes divitiis vel potentia amicorum, quidam enim presbiterorum sue salutis immemores etiam usurarios ac ceteros vite nephande, nedum infra ecclesiam, sed sub sacris altaribus, ubi ad ipsorum dedicationem sanctorum reliquias ponere sacrosancta Ecclesia consuevit, nullatenus sepellire trepidant vel abhorrent [44], propter quod ne ecclesie Dei pro quolibet existant cimiterium defunctorum, monemus omnes ecclesiarum rectores nostre cure subiectos quod nullum laicum preter infantes infra annum infra ecclesiam sepelliant vel sepelliri permittant sine nostra vel nostri vicarii generalis licentia spetiali.
Contrafacientes in centum soldis provisinorum pro defuncto sepulto condempnamus et plus et minus prout defuncti fama aut infamia patietur.
(D18) De pena sepellientium illos qui non fuerunt confessi semel in anno proprio sacerdoti.
Capitulum xviii.
Tradentem corpus illius qui eodem anno non fuit peccata sua proprio sacerdoti vel alteri de sui licentia confessus ecclesiastice sepulture, in hiis scriptis excomunicationis sententia innodamus et, si possit probari, in decem libris provisinorum ipsum condempnamus sepellientem, decernentes nihilominus corpora predictorum fore ab ecclesiastica sepultura penitus abicienda et in sterquillinio prohicienda.
(D19) De pena sepellientium excomunicatos vel interdictos in loco sacro.
Capitulum xviiii.
Eos qui proprie temeritatis audacia corpora defunctorum non sine contemptu clavium ecclesie in cimiteriis et interdicti tempore in casibus non concessis a iure, videlicet excomunicatos publice aut nominatim interdictos vel usurarios manifestos vel etiam occultos, notos tamen presbitero, scienter sepellire presumunt, decernimus ipso facto excomunicationis sententie subiacere, a qua nullatenus absolvatur, nisi prius diocesis episcopi eius quibus fuit premissa iniuria irrogata satisfationem exibuerint competentem, nullo eis circa premissa exceptionis vel quovis alio privilegio suffragante.
(D20) Que persone sint private ecclesiastica sepultura.
Capitulum xx.
Nos autem, volentes ut quos Dei timor in vita a malo non revocat de morte saltem cogitantes ecclesiastica coherceant disciplina, predicte constitutioni adicientes, ecclesiastica sepultura privamus omnes et singulos extra fidem catholicam constitutos, excomunicatos maiori excomunicatione, predones, lenones publicos, desperatos quoslibet et adulterios manifestos et etiam omnes manifeste luto peccatorum mortalium deditos et in eis manifeste degentes; quos inhibemus penitus in ecclesiis vel cimiteriis ecclesiasticis sepelliri sine nostra vel nostri generalis vicarii licentia et mandato, ut possimus de contritione ipsorum omnium plenius informari.
Laicos autem predictorum aliquem [45] sine nostra licentia sepellientes, approbante sacra sinodo, in hiis scriptis excomunicamus, clericos vero preter penam canonis puniendos volumus nostro arbitrio subiacere, adicientes nihilominus quod nullus clericorum audeat vel presumat sepulturam alicui vendere, oleum sanctum vel ecclesiastica sacramenta, pena viginti quinque librarum et plus et minus ad arbitrium nostrum et nostri generalis vicarii.
Explicit quarta distinctio.
(E0) Incipiunt rubrice quinte distinctionis.
Quod nullus contrahat matrimonium clandestine et de pena contrahentium et de non servantium bannimenta et de pena dimittentium uxores propria auctoritate.
Capitulum i.
Quod vicarius non possit proferre sententiam super matrimonio dirimendo vel coniungendo in consulto episcopo.
Capitulum ii.
Quod omnes clerici habeant constitutiones sinodales.
Capitulum iii.
Quando ignorantes non ligantur sententiis excomunicationis, suspensionis vel interdicti.
Capitulum iiii.
De potestate concessa episcopo per totum clerum civitatis et diocesis interpretandi, corrigendi, emendandi et faciendi constitutiones.
Capitulum v.
De revocatione alienationum et locationum perpetuo vel ad longum tempus bonorum ecclesiarum.
Capitulum vi.
Qualiter pulsetur de sero ad Ave Maria et de indulgentia dicentium et de pena non pulsantium.
Capitulum vii.
Quod clerici teneantur facere inventarium et de pena non facientium de bonis ecclesie.
Capitulum viii.
De pena non solventium decimas et modo imponendi penitentiam constitutis in articulo
mortis.
Capitulum viiii.
Qualiter publicentur excomunicati non solventes decimam.
Capitulum x.
Incipit distinctio quinta.
(E1) Quod nullus contrahat matrimonium clandestine et de pena contrahentium et de non servantium [46] banimenta et de pena dimittentium uxores propria auctoritate.
Capitulum i.
Inhibemus et a iure inhibitum declaramus ne matrimonia clamdestine contrahantur.
Et idcirco statuimus et mandamus quatenus, antequam matrimonia contrahantur, tribus diebus dominicis ante contractum presbitero parrocchiali debeat fieri fides, qui qualibet dictarum dominicarum ad penam nostro arbitrio auferendam populum suum monere debeat quatenus, si quis sciat causam quare dictum matrimonium contrahi non debeat, sibi studeat assignare et, si viderit causam esse iustam, matrimonium interdicat omnino ne contrahatur.
Si autem dubitaret an causa esset iusta vel ne, ad nos vel ad nostrum generalem vicarium habeat recursum et nos consulat.
Si qui autem contra formam huiusmodi nostre constitutionis matrimonia contrahere presumpserint, evitentur ab omnibus, donec ad satisfactionem transgressionis venerint, tamquam publici concubinarii et ipsorum matrimonia contra presentem constitutionem facta reputentur ab omnibus clamdestina.
Et nihilominus pro tali transgressione arbitrio nostro et nostri generalis vicarii pena pecuniaria vel alia que magis erit timenda puniantur transgressores huiusmodi.
Postquam autem secundum predictam formam fuerint matrimonia carnali copula confirmata, nullus a se uxorem suam reiciat vel uxor virum dimittat sine iudicio ecclesie nec maritus sine uxore nec uxor sine marito permaneat, nisi in casibus a iure permissis, et si permanent separatim infra quindecim dies reddeant et legitime similiter maneant, nisi rationabili causa possent rationabiliter excusari, quam infra mensem coram nobis et nostro vicario ostendere debeant esse veram.
Alioquin delinquentes in predictis et quolibet predictorum in hiis scriptis excomunicamus.
Monemus autem insuper omnes et singulos nostrarum civitatis et diocesis in gradu prohibito vel alias contra canones copulatos quatenus infra mensem veniant coram nobis vel nostro vicario generali de suis iuribus ostensuri.
Alioquin ipsos tamquam in peccato mortali degentes vel illicite coniunctos in hiis scriptis excomunicationis vinculo innodamus.
Et tales in gradu consanguinitatis vel affinitatis coniunctos ultra penas canonum atque legum in centum florinis auri decernimus puniendos.
(E2) Quod vicarius non possit proferre sententiam super matrimonio dirimendo vel coniungendo inconsulto episcopo.
Capitulum ii.
Ubi maius periculum vertitur, ibi cautius est agendum et veritas, que a pluribus queritur, facilius invenitur.
Ideo hac lege edictali sancimus quod nullus ex vicariis nostris de cetero audeat vel presumat sententiam aliquam divortii vel coniunctionis in causa matrimoniali nobis inconsultis ferre et sine nostra licentia spetiali.
Alias, si contrafactum fuerit, sententia ipso iure sit nulla et talis vicarius in decem libris provisinorum puniatur.
(E3) Quod omnes clerici habeant constitutiones sinodales.
Capitulum iii.
Item statuimus et ordinamus quod clerici omnes, videlicet per unaquaque ecclesia, habeant apud se omnes constitutiones sinodales factas et faciendas infra unum mensem a publicatione ipsarum conputandum, ad hoc ut sepe sepius eas legant et memorie commendent que continentur in ipsis, ut evitentur prohibita et observent iniuncta, ne propter transgressionem ipsarum penam incurrant.
Et illas constitutiones que tangunt laicos publice populo vel parrocchianis ipsorum ad minus quater in annos, videlicet semel infra tres menses, saltem summarie a duabus vicibus in antea et ipsas in eorum notitiam deducant, ne pretextu ignorantie se valeant excusare.
(E4) Quando ignorantes non ligantur sententiis excomunicationis, suspensionis vel interdicti.
Capitulum iiii.
Ad animarum periculum declaramus et statuimus quod clerici delinquentes ex ignorantia contra constitutiones et statuta nostra, que ligant transgressores excomunicationis sententia, suspensionis a divinis vel interdicti dictas sententias non incurrant, dummodo ignorantia eorum crassa non fuerit aut supina.
(E5) De potestate concessa episcopo per totum clerum civitatis et diocesis interpretandi, corrigendi, emendandi, faciendi constitutiones.
Capitulum v.
Item quia non possunt omnes causas per constitutiones exprimi, decernimus constitutioni presenti quod in aliis casibus qui non sunt in premissis nostris constitutionibus comprehensi et in scriptis seu aliis per nos faciendis et ordinandis in posterum, nostrum arbitrium bonumque et equum iudicium nostrum cum consilio totius nostri capituli vel maioris partis ipsius vendicet sibi locum ad hoc, ut nullum maleficium remaneat impunitum.
Et, quia constitutiones aliquando indigent declarari atque interpretari, ideo presenti constitutione de consensu omnium clericorum tam nostre civitatis, quam totius diocesis, eorum nemine discordante, reservamus nobis ut de consilio maioris partis capituli Sutrine ecclesie possimus omnes et singulas predictas constitutiones interpretari et declarari et in eis addere et ab eis diminuere et eas immutare et editas pro parte tollere et pro toto et novas facere, penas in eis contentas tollere et cassare et eas aggravare, quandocumque et quotienscumque nobis videbitur expedire pro temporum et casuum varietate, quia non debet irreprehensibile iudicari, si secundum varietatem temporum statuta quandolibet varientur humana, et, quia natura semper deproperat novas edere formas, ut vita hominis semper salubrius corrigatur et de bono semper in melius augeatur.
(E6) De revocatione alienationum et locationum perpetuo vel ad longum tempus bonorum ecclesiarum.
Capitulum vi.
Quot et quanta dispendia ecclesie discurrunt propter insolertiam clericorum locantium bona ecclesiastica ad longum tempus vel ad perpetuum, magistra rerum experientia docet.
Ideo presenti nostra constitutione revocamus, irritamus et annullamus et irritas esse pronunctiamus omnes et singulas venditiones, alienationes seu locationes in perpetuum vel ad longum tempus de bonis ecclesiarum factas usque in presentem diem per quoscumque prelatos, rectores seu clericos nostri episcopatus et diocesis sine licentia nostra vel predecessorum nostrorum, mandantes sub excomunicationis pena, quam eos incurrere volumus ipso facto, trina monitione premissa, omnibus et singulis detentoribus bonorum dictorum quatenus infra quindecim dierum spatium, quorum quinque pro primo, quinque pro secundo et reliquos quinque pro tertio, ultimo et perhemptorio termino assignamus eisdem a die notificationis presentium eis facte computandos, debeant ipsa bona et possessiones que titulo venditionis, alienationis seu locationis in perpetuum vel ad longum tempus in preiudicium ecclesiarum detinent occupata, ipsis ecclesiis in quorum preiudicium detinent cum effectu libere relassare.
Quam constitutionem non solum extendi volumus ad preterita, verum etiam ad presentia et futura.
(E7) Qualiter pulsetur de sero ad Ave Maria et de indulgentia dicentium et de pena non pulsantium.
Capitulum vii.
Honorem et reverentiam beate Marie virginis gloriose in civitate et diocesi nostris ac salutem populi nobis commissi, quatenus nobis divina clementia permisit, augumentare debita veneratione volentes, statuimus et ordinamus quod in omnibus et singulis cathedralibus, collegiatis et parrocchialibus ecclesiis nostre iurisditioni subiectis singulis diebus post occasum solis, hora completionis, ad laudem et reverentiam eiusdem gloriose Virginis tribus vicibus cum intervallis competentibus campana pulsetur, ad quam pulsationem quibus fidelis et devotus Christianus reverenter dicat salutationem angelicam trina voce, scilicet: Ave Maria, gratia plena, Dominus tecum, benedicta tu in mulieribus et benedictus fructus ventris tui Iesus.
Sancta Maria, mater Dei, ora nobis, amen, ut ipsa pro nobis intercedere dignetur apud filium suum, dominum nostrum Iesum Christum.
Nos enim in statu penitentie, constitutis qui singulis diebus dictas trinas salutationes dixerit reverenter de sero, quatraginta dies die [47] qualibet de iniunctis sibi penitentiis misericorditer in Domino relassamus; quam indulgentiam pulsantes campanas modo predicto misericorditer consequantur, non pulsantes vero pro die qualibet in decem soldis provisinorum sententialiter condempnamus.
(E8) Quod clerici teneantur facere inventarium et de pena non facientium de bonis ecclesie.
Capitulum viii.
Ut bona ecclesiarum non valeant deperire, decernimus, precipimus et mandamus quod clerici ecclesiarum et maxime principales rectores vel quevis alia persona, cuiuscumque status et [48] conditionis existat, que aliquam ecclesiam in civitate vel diocesi Sutrina vel aliquo hospitale tenent, quoquo modo facere debeant inventarium de omnibus posessionibus et bonis immobilibus et mobilibus et que ad cultum divinum pertinent et etiam de omnibus supellectilibus que ad ipsam ecclesiam seu ad ipsum hospitale pertinere noscuntur, infra mensem a die publicationis presentis constitutionis, et nobis presentare in scriptis, necnon de omnibus parrocchianis ipsius, sub pena nostro arbitrio auferenda et etiam nomina clericorum, forensium, habitantium in dicta parrocchia et, quotiens per nos vel nostrum vicarium fuerint petita dicta inventaria, teneantur bona integraliter assignare.
Qui vero dictum inventarium facere neglexerint seu distulerint, legitimo impendimento cessante, dilapidatores ecclesiarum ab omnibus reputentur et, tamquam negligentes et inobedientes et dilapidatores ipsarum ecclesiarum aut ipsorum hospitalium, ex vigore constitutionis presentis possint ab ipsis ecclesiis vel ab ipsis hospitalibus amoveri pro nostro arbitrio voluntatis vel in centum soldis pro quolibet mense quo steterit quis negligens sive contumax super hoc sit ex nunc indispensabiliter sententialiter condempnatus.
(E9) De pena non solventium decimas et modo imponendi presentiam constitutis in articulo mortis.
Capitulum viiii.
Item quia multi propter ipsorum avaritiam in non respondendo ecclesiis eorundem et quibus tenentur de decimis graviter peccant, et multa mala sequntur et dampna propter decimarum subtractionem, constituimus et ordinamus ut omnes, tam nobiles quam alii cuiuscumque conditionis existant de nostra civitate Sutrina vel eius diocesi et degentes in eis, eorum ecclesiis quibus tenentur de decimis respondeant de redditibus quibuscumque quoruncumque bonorum suorum et easdem exsolvant annuatim per totam octavam beate Marie de mense augusti ipsius anni, salubriter et sine malitia atque [49] fraude, pro quantitate et qualitate bonorum suorum, quantum et ut iura declarant et mandant, monentes eos et in Domino obsecrantes de hiis per hanc nostram constitutionem, quam per clericos nostros sepe sepius in eorum ecclesiis coram populo volumus recitari.
Alioquin contra omnes et singulas personas contumaciter contrarium facientes sententiam excomunicationis damus et proferimus ex nunc prout ex tunc in hiis scriptis non absolvendas etiam cum nostra autem sine restitutione decimarum subtractarum, addentes quod presbiteri semper in confessione et specialiter in infirmitate suorum parrocchianorum teneantur facere eis arctam conscientiam de subtractione et fraudatione decimarum, et inducant eos salubriter ad reddendas et restituendas decimas ecclesie ut tenentur, et ipse decime sic subtracte, restitute vel dimittende restitui sub nullo alio colore restituantur et per nullum aliud vocabulum exprimantur vel nominentur, nisi quod dicatur sic: Do vel restituo vel dimitto restitui tali ecclesie pro subtractis decimis, tantum scilicet quantum bona consciam sibi dittat sub pena excomunicationis, quam contrafaciens et contrafacienti consentiens ipso facto incurrat.
Et ad compositionem faciendam de eis cum ecclesia pro recompensatione predictarum, ut cum tali non decedant delicto, ipsi autem presbiteri et clerici cum eis super hoc mire se habeant et benigne de nostra licentia, prout poterunt et eis videbitur expedire.
(E10) Qualiter publicentur excomunicati non solventes decimam.
Capitulum x.
Item quia decimarum subtractores et fraudatores sunt per episcopales constitutiones excomunicationis vinculo innodati, ut iura divina et canonica volunt, et sunt aliqui qui numquam de decimis non solutis nullam se fingunt habere conscientiam vel peccatum, et non solum per annos et tempora, ymo numquam solvunt Deo vel eorum ecclesiis, licet solverint fisco vel contrario, Dei contennentes Dei mandata et ecclesie et eius excomunicatione, et, quod est gravius et dampnabilius, inde non confitentur, nam si confiterentur satis facerent, quia non remittitur eis peccatum, nisi restituatur ablatum, nec aliter possunt absolvi nisi a maioribus nostris, non metuentes plagas et maledictiones Dei, quas comminatur ipse Dominus per prophetam et Scripturas sanctas et quod dicitur in eis: Si decimas non dederis, ad decimam revocaberis, et iam hoc deduxerunt in usum, ymo abusum dampnabilem.
Cum ad hoc omnes Christiani magni et parvi ex lege divina que in perpetuum ligat et semper, non ad tempus ymo iudicii, tenentur in aliquibus et in quibus et ex quibus non defenduntur, ut pretendunt aliqua temporis noxia diuturnitate, que eos accusat, potius quam excusat, cum tanto sint graviora peccata, quanto diutius infelicem animam detinent alligatam, ut probant canonice sanctiones, dicentes eis et aliis omnibus quia non solum ad decimas frumentorum tenentur, sed et vini et aliorum bonorum; de quibus si non solvunt, sunt precepti divini dampnabiliter transgressores.
Ad eorum compunctiones et ut ad cor reddeant et desipiscant ab eorum errore ex memoratione predictorum et reducantur ad Deum et ad eorum confusionem maiorem, si contempnant, volumus et mandamus frequenter predicta in ecclesiis recitari, renovari et dici coram populo, ut ad notitiam et memoriam perveniant singulorum, mandantes tales, ut premittitur, decimas non solventes tamquam excomunicatos in omnibus ecclesiis nostre civitatis et diocesis Sutrine infra missarum sollempnia coram populo publice, campanis pulsatis, candelis accensis pariter et extinctis iuxta ritum sancte matris Ecclesie sepe sepius nunctiari et tamquam excomunicatos ab aliis Christi fidelibus evitari, donec de dictis decimis satisfecerint eorum ecclesiis, ut tenentur, et a nobis vel a nostro generali vicario habuerint aliud in mandatis et eis constiterit de absolutione ipsorum per nostris vel nostri generalis vicarii litteris sigillatis nostro pontificalli sigillo vel nostre curie.
Acte, edite, publicate et promulgate fuerunt predicte constitutiones et earum quelibet per reverendum in Christo patrem et dominum dominum Angelum, Dei et apostolice sedis gratia Sutrinum episcopum, pro tribunali sedentem, more pontificali celebrantem et indutum cum pontificalibus vestibus et ornamentis in ecclesia Sutrina ante altare maius in throno pontificali, et lecte ac etiam promulgate, prolate et publicate ac etiam scripte per me Valentinum Gemini quondam Scolarii de Viterbio, notarium et iudicem ordinarium alme urbis prefecti auctoritate, ac etiam vicarium prefati domini episcopi, de mandato domini episcopi, presentibus, audientibus, intelligentibus, approbantibus, ratificantibus et emologantibus venerabilibus viris domino Antonio archipresbitero, domino Rogerio, presbitero Iacobo et presbitero Bartolomeo de Viterbio canonicis ecclesie Sutrine, domino Paulo archipresbitero Sancti Laurentii de Capralica et domino Dominico archipresbitero ecclesie Sancti Petri de Roncillione et canonicis etiam dicte ecclesie Sutrine, presbitero Antonio rectore ecclesie Sancti Iohannis, presbitero Nicolao rectore ecclesie Sancti Pauli, presbitero Bencivenne et presbitero Francisco rectoribus ecclesie Sancti Silvestri, Paulo, Petri, Roberti rectore ecclesie Sancti Laurentii, presbitero Iacobo Nerii rectore ecclesie Sancti Basilii et presbitero Iohanne clerico ecclesie Sancti Iuliani de Sutrio, presbitero Paulo, Iacobello et Seregiano [50] rectoribus ecclesie Sancte Marie de Capralica, domino Angelo archipresbitero, presbitero Iacobo et presbitero Iohanne canonicis ecclesie Sancti Stephani et presbitero Nicolao rectore ecclesie Sancte Marie de Bracciano, domino Iohanne archipresbitero, presbitero Petro et presbitero Angelo rectoribus ecclesiarum castri Anguillarie, domino Iacobo archipresbitero Sancti Petri, presbiteris Laurentio, Iohanne et Petro rectoribus ecclesiarum de Trivignano, presbiteris Iorio et Eusebio rectoribus ecclesie de Vassano, presbitero Angelo rectore ecclesie de Tulpha Veteri, domino fratre Bartolo abbati monasterii Sancti Marciani de Bracciano, domino Clemente archipresbitero, presbiteris Petro et Antonio rectoribus ecclesiarum de Casamala, presbiteris Dominico, Petro, Antonio et Dominico rectoribus ecclesiarum de Roncillione ac etiam omnibus et singulis aliis rectoribus et clericis tam totius civitatis Sutrine, quam totius eius diocesis, ibidem in dicta ecclesia specialiter congregatis et adunatis ad dictam sanctam sinodum celebrandam, nec non presentibus honesto et religioso viro fratre Laurentio Riccardi de Roncillione, monaco monasterii Sancti Laurentii foras muros urbis, Angelo Colai de Corneto, Laurentio Titii de Viterbio et Sandro Lelli de Podio episcopatus de Sabina [51] testibus ad premissa vocatis, habitis et rogatis sub anno Domini millesimo tricentesimo septuagesimo primo, indictione nona, pontificatus sanctissimi in Christo patris et domini nostri domini Gregorii divina providentia pape undecimi, die quartadecima mensis octobris.
Et ego Iacobus quondam Cecci de Viterbio, imperiali auctoritate notarius et iudex ordinarius, et nunc notarius et officialis prefati domini episcopi et sue curie, publicationi et lecture dictarum constitutionum, lectarum et publicatarum coram prefatis clericis et testibus supradictis per venerabilem virum dominum Valentinum Gemmii de Scolariis de Viterbio, canonicum ecclesie Sancte Marie Nove Viterbiensis, vicarium dicti domini episcopi, notarium et iudicem eiusdem, ac scriptarum per manus ipsius domini Valentini, cum tunc aliis legitimis impedimentis perpenditis dictas constitutiones nequiverim scribere manu propria, interfui et presens fui, vidi et audivi; etiam rogatus a dicto domino episcopo et clericis supradictis, quod rogatus essem de publicatione ipsarum, publicavi et ad fidem me subscripsi omni modo, via, iure et forma, quibus melius fieri potuit, et in fine meum signum apposui consuetum in testimonium omnium et singulorum premissorum.
Et ego Valentinus Gemmii quondam Scolarii de Viterbio, alme urbis prefecti auctoritate notarius et iudex ordinarius et nunc vicarius prefati domini episcopi, predictis omnibus et singulis, dum discuterent per prefatum dominum episcopum et clericos et dum conderentur et constituerentur, una cum predicto ser Iacobo publico notario interfui ipsasque omnes et singulas constitutiones suprascriptas cum aliquibus remissis de mandato prefati domini episcopi et omnium clericorum predictorum ac etiam dicti ser Iacobi, qui de publicatione et scriptura ipsarum constitutionum fuit rogatus tunc circa alia impedita [52], propter quod non potuit ipsas constitutiones scribere et legere ac etiam coram dictis clericis publicare, de ipsius mandato, voluntate et rogamine ac etiam ipso ser Iacobo presente, audiente, vidente et intelligente et ad fidem supra meam subscriptam se manu propria cum appositione sui consueti sigilli subscribente, scripsi, legi, recitavi et publicavi, presentibus, volentibus et mandantibus tam dicto domino episcopo, quam etiam omnibus et singulis clericis supra nominatis et scriptis, quam etiam dicto ser Iacobo et testis suprascriptis et quam pluribus aliis rogantibus me de scriptura et publicatione ipsarum una cum dicto ser Iacobo notario suprascriptus.
Et ideo ad maiorem roboris firmitatem et ad fidem omnium predictorum mea manu propria hic in fine me subscripsi et in fine meum signum apposui consuetum.