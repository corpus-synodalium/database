Dei et apostolice sedis gracia Olomucensis episcopus Johannes honorabilibus et discretis viris, dominis decanis, prepositis, archidiaconis, canonicis, plebanis, ecclesiarum rectoribus, altaristis et vicariis per ecclesiam, civitatem et diocesim nostras Olomucenses constitutis salutem in eo, qui est omnium vera salus. 
Honorabiles, devoti dilecti, accepimus relacione veridica et experiencia didicimus cottidiana, quod statutum felicis memorie domini Johannis, episcopi Olomucensis, nostri predecessoris, quod incipit: Licet canon provincialis statuti [1] in defensionem ecclesiastice libertatis adversus captivatores clericorum et spoliatores bonorum ecclesiasticorum cum magna maturitate factum et nonnullis retroactis temporibus tentum et servatum modo, quod cum cordis amaritudine referrimus, non servatur, nec debite exequitur secundum sui [2] modum et tenorem; pro eo vobis omnibus et singulis in virtute sancte obediencie et sub excommunicacionis pena, quam vos et quemlibet vestrum incurrere volumus ipso facto, si in premissis fueritis negligentes, trium tamen dierum monicione tamquam canonica previa, districte presentibus iniungimus et mandamus, quatinus ipsum statutum sic inviolabiliter et inconcusse usque modo tentum et servatum, quocies et quando persona ecclesiastica captivari et bona ecclesiastica invadi contigerit, non expectato superioris mandato secundum continenciam statuti antedicti ad unquem servetis et servari faciatis cessando a solempniis divinorum, donec menti et verbis eiusdem statuti paritum fuerit cum effectu, nullam negligenciam in premissis commissuri, prout de obediencia pocius commendari volueritis quam de inobediencia reprehendi.
Datum Chremsier in synodo per nos celebrata sub sigilli nostri maioris appensione anno Domini millessimo tricentessimo octuagesimo feria secunda post festum Trinitatis.