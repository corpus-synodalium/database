[1] Nouerint uniuersi quod anno a natiuitate Domini millesimo trecentesimo septuagesimo, die iouis, hora prima, que fuit uicesima quarta dies mensis ianuarii, in presentia reuerendissimi in Christo patris et domini domini Jacobi, diuina prouidentia episcopi Valentie, personaliter exsistentis in choro sedis Valentie ad celebrandum, cum clero sue diocesis ibi congregato, sanctam synodum, constituti personaliter uenerabiles uiri domini Bernardus Vrdi, baccalaureus in decretis, canonicus, et prepositus Petrus de Abbatia, Jacobus Luppi de Turolia, Johannes de Berga et Romeus de Salerio, canonici dicte sedis, et in mei, notarii, et testium subscriptorum presentia, dixerunt et exposuerunt dicto domino episcopo hec uerba uel similia: Reuerende pater, nos uocastis uel uocare fecistis nos, canonicos et prepositos sedis predicte, ad intersedendum in dicta ecclesia, ubi dictam synodum celebratis, ad quam uocari minime consueuerunt, nec interesse tenentur, canonici, prepositi nec dignitates habentes dicte sedis. 
Ideo supplicamus paternitati uestre quatenus dignemini nos certificare et exponere nobis intentionem uestram, qua de causa uocastis nos et si intenditis nos comprehendere in dicta synodo uel in proferta, quam petistis et intenditis habere a clero nostre diocesis [2]. 
Qui quidem dominus episcopus ilico respondit eisdem per hec uerba uel similia: Nos solum uos, dictos canonicos et prepositos, uocamus ad honorificandum et honorem impendendum nobis et choro dicte sedis in dicta synodo, et non est intentio nostra uos comprenhendere in dicta synodo siue proferta aliqua, cum bene sciamus uos non posse uocari nec teneri uenire ad dictam synodum, nec etiam aliquid nobis promittere, nec uolumus aut intendimus per hanc euocationem uobis posse aliquod preiudicium generari, nec trahi nobis ad consequentiam aliquam in futurum quod ad dictam synodum uocati uenietis, nisi tantum intuitu nostri honoris et ex uestro libito uoluntatis [3]. 
Et dicti prepositus et canonici, de uoluntate et expresso consensu ipsius domini episcopi, peruenerunt et requisierunt eis et cuilibet eorum fieri de premissis publicum instrumentum in testimonium premissorum. 
Quod fuit dictum Valentie pro anno, die, hora et loco predictis. 
Presentibus discretis Petro Bordet et Ignatio Aller et Raymundo Rubei, presbyteris, pro testibus ad premissa uocatis, adhibitis et rogatis. 
Signum mei [4], Petri Raymundi, notarii publici Valentie auctoritate serenissimi domini regis Aragonis, qui premissis interfui eaque scripsi et clausi loco, die et anno predictis. 