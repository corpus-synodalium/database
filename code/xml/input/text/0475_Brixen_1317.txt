Nos Johannes miseratione divina Brixinensis ecclesie Episcopus.
In Christo sibi dilectis universis Ecclesiarum rectoribus et eorum vices gerentibus Salutem in Domino.
Ne pretextu ignorantie quisquam subditorum nostrorum velamen excusationis assumat.
Cum cuilibet prelato de quocumque subdito dictum sit: custodi virum istum sollicite, qui si e [1] lapsus fuerit, erit anima tua pro anima ejus.
Volumus et in virtute sancte obedientie, et sub pena excommunicationis et sub interminatione maledictionis eterne districte precipiendo mandamus, ut quilibet vestrum temporibus infrascriptis hec salubria statuta non es novo adinventa, sed antiquis temporibus a sanctis patribus edita in suis ecclesiis publicare velit, et nihilominus effectualiter adimplere.
(1) Primo videlicet quod omnis homo, qui ad annos discretionis pervenerit, si illo anno non fuerit confessus et de hoc constare non potest, vivens prohibendus est ab ingressu ecclesie et moriens carere debet ecclesiastica sepultura.
(2) Item omnis existens in manifesto mortali peccato sive sit perjurium manifestum sive simplex fornicatio que committitur a soluto viro cum muliere soluta, si inventi fuerint in hujusmodi peccatis sine confessione et contricione, non sunt in cymiterio sepeliendi.
(3) Item omnes injusti detentores et occupatores rerum alienarum et heredes et successores eorum qui scienter successerunt eis in bonis et rebus illis, sive res et bona sint ecclesiarum sive clericorum sev [2] etiam laycorum quibus non solum, sepultura, sed etiam omnia ecclesiastica sacramenta, sunt penitus deneganda, donec restituant male ablata et occupata, vel si in continenti restituere non possint, de restituendis eis prestent sufficientem et ydoneam caucionem.
(4) Audienda est tamen eorum confessio si possint induci ad penitenciam que tamen penitencia parum vel nichil prodest eis, nisi restitutione ut premittitur prius facta.
Quia secundum beatum Augustinum si res per quam peccatum, est reddi potest et non redditur penitentia non agitur sed simulatur.
(5) Idem censendum est de vsurariis de quibus probari potest, quod usuras exercuerint, qui vsurarii excommunicati sunt majori excommunicacione secundum statuta provincie Salzburgensis.
In predictis casibus diligentissime precaventes ne vobis et ecclesiis vestris vel quibuscumque personis vel locis religiosis dari vel relinqui talia procuretis, nisi illis personis quibus talia sunt ablata, vel eorum heredibus si sumpserint [3] quia onus debiti non remittitur sed audietur [4] si alteri solvitur, quod alii ex debito est solvendum.
(6) Item omnes excommunicati maiori excommunicacione non sunt sepeliendi, nec etiam pro eis orandum, scilicet si non fuerint dum viverent absoluti.
Tempora autem in quibus hec publicari debent sunt hec, videlicet tribus dominicis diebus a presentatione harum literarum continue computandis, et hoc anno et aliis singulis annis tribus diebus dominicis proximis ante festum omnium sanctorum et tribus diebus dominicis ante festum Nativitatis Domini et tribus ante quadragesimam.
Ita quod tercia illarum sit dominica Invocavit.
Scientes quod quicumque vestrum in publicacione et execucione predictorum negligens dampnabiliter inventus fuerit, non solum offensam omnipotentis Dei incurrit, cujus animas ab ipso creatas et precioso sanguine suo redemptas, non ut pastor congregat, sed ut lupus rapax delaniat [5].
Verum etiam ad interesse et restitutionem tenebitur illis qui occasione huiusmodi negligencie perdiderint bona sua, excusati etiam eritis apud homines per publicacionem huiusmodi, si postea emergerent casus tales, in quibus deneganda essent sepultura et ecclesiastica sacramenta.
Vobis etiam districte mandamus, ut quilibet vestrum, hanc literam visam statim pro memoriali transcribant et ipsa omnibus presentata apud Decanum in cujus Decanatu exhibita fuerit finaliter remanente.
Datum Brixine anno Domini M.CCC.XVII. in Crastino Othmari abbatis.