(1) Clerico delenio a laicis, cessetur in loco a divinis.
In primis igitur statuimus et decernimus, auctoritate concilii, quod si in aliqua civitate, vel in aliquo loco nostrae Remensis provinciae, contingat quandoque clericum detineri per laicalem justiam, postquam praedictis clericus fuerit ab episcopo loci illius, vel ab officiali, vel decano rurali, seu ex parte alicujus eorum, legitime requisitus, cessetur a divinis in loco captionis et detentionis, quousque fuerit competenter restitutus.
(2) Clerico a laicis capto et alio abducto, cessetur a divinis.
Item, si clericus per justitiam saecularem laicalem capiatur in aliqua dioecesi, et extrahatur ab ea, et ad aliam deducatur, cessetur similiter a divinis in loco ubi fuit captus, et in locis ipsius capientis per quem fuit deductus, quousque ad dictam dioecesim fuerit readductus et sufficienter restitutus.
(3) Laici jurisdictionem in clericos exercentes excommunicentur.
Item cum per justitiam laicalem non debeant puniri excessus clericorum, nec ab ea levari emenda de eisdem, cum haec ad solos judices ecclesiasticos, non saeculares, pertinere noscantur; monemus auctoritate praedicta omnes et singulos nostrae provinciae, ne pro dictis, vel occasione eorumdem, levent aliquid, vel recipiant, vel exigant, quoquo modo; alioquin contrafacientes excommunicationis sententia, auctoritate praedicta, innodamus.
(4) Judices conspirantes contra cleri libertatem excommunicentur, nisi cessent.
Item, cum nonnulli scabini, rectores, gubernatores, judicatores communitatis, locorum, seu territoriorum nostrae Remensis provinciae, prout intelleximus, conspirationem seu conjurationem fecerint, aut facere nitantur, quod si aliquis de sua communitate vel de suis subditis, seu de suo territorio, conveniatur in foro ecclesiastico, aut contra eum procedatur, in casu in quo potest de jure seu de consuetudine ibidem conveniri, quod eum ad sumptus communes defendent, propter quod dictam jurisdictionem ecclesiasticam non est dubium impediri: monemus illos omnes et singulos nostrae jam dictae provinciae, quod si talia fecerint, ea revocent infra mensem, et quod de caetero a talibus se abstineant, nec talia committant, et talibus non utantur: alioquin excommunicationi subjaceant ipso facto.
(5) Laici impedientes forum ecclesiasticum excommunicentur.
Item, cum nonnulli temporales domini suis inhibeant subditis ne quis eorum alium trahat in foro ecclesiastico, in causis alias a jure seu consuetudine permissis, quin imo contra sic facientem et contrahentem procedunt frequenter ad captionem personae trahentis, et bonorum ejusdem, amicorum trahentis et bonorum ipsorum; nos ne talia fiant prohibentes, contrafacientes excommunicationis vinculo innodamus, et denuntiamus a canonibus excommunicatos.
(6) Abbates contra episcopi jurisdictionem conspirantes, nisi revocent infra mensem, excommunicentur.
Item, cum nonnulli abbates hujus provinciae inter se ordinaverint, et conspirationem fecerint, quod si contingat aliquem episcopum contra abbatem alicujus villae procedere sibi subditum, pro suis excessibus vel aliter puniendum, quod ad defensionem ejusdem contribuent, et ad sumptus communes eum defendent: quod non est dubium fore in praejudicium jurisdictionis episcopi, et contra juramentum suae professionis, per quam suo episcopo est adstriclus, et contra ecclesiasticam libertatem: monemus tales, quod hoc revocent infra mensem, et a talibus se abstineant; alioquin excommunicationi subjaceant ipso facto.
(7) Insordescentes excommunicationi biennio, citandi ad concilium.
Item, quod si excommunicati publice sententia excommunicationis, per biennium et amplius animo perstiterint indurato vocentur ad proximum concilium, tanquam suspecti de haeresi; et in eodem concilio contra tales, ut justum fuerit, procedatur.
Quae omnia fecimus in scriptura redigi, et in ipso concilio solemniter promulgari: praecipientes districtius, et mandantes, auctoritate praedicti concilii, universis et singulis provinciae Remensis, quatenus quae taliter pro defensione libertatis ecclesiasticae, et ipsarum ecclesiarum statu pacifico, duximus ordinandum, servent et teneant illibata. 