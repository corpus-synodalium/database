Anno Domini Millesimo .CCCLII., die .II. mai, in episcopali palacio iporegiensis, in congracione sacre sinodi; eadem die per reverendum domini [1] dominum Iohannem de Parella, ex comitibus Sancti Martini, iporegiensem episcopum dignissimum, tenoris infrascripti constitucio fuit saluberrime celebrata que sic incipit:
(73) Baptizati registrentur.
Quia cognacio spiritualis ne dum solum impedit matrimonium contrahendum, sed etiam dirmit iam contractum contingat que, nonnumquam propter ignoranciam matrimonia contrahit etiam in gradu prohibito, propter que post lapsum temporis incestus committitur sepe, numero et multa scandala oriuntur variaque ex inde crimina committuntur, hoc ideo, ut talibus quantum possibile est obvietur, statuimus et ordinamus ut unusquisque curatus sive vice curatus teneatur et debeat describere aut describi facere diem in qua unusquisque in sua perrochia baptizabitur, etiam nomen baptizati et parentum nomina et nomina levantium de sacro fonte, ad effectum ut de premissis perpetuo fides fieri possit, etiam valeat ad tolendum scandala ad perpetuam rei memoriam et hoc sub pena nostro arbitrio imponenda.
(74) Curati pro descriptione cuiuslibet patrini seu matrine recipiant denarios octo.
Et quia omnis labor optat premium nec debetur os bovis triturantis ligari, ut quilibet patrinus et quelibet matrina teneantur et debeant solvere curato sive vice curato baptizanti, pro sui descriptione, denarios octo monete sabaudie.
Anno Domini Millesimo .CCCCLXI., indicione nona, die .XII. mensis aprilis, die martis post quindenam Pasche, presentibus venerabili domino Anthonio de Aladio, decretorum doctore preposito et vicario domino Bertoldo de Vischis, priore Sancti Laurentii et Georgio Georgi Torracii suprascripte constituciones presentate fuerunt per reverendum domini dominum Iohannem de Parella episcopum iporegiensem in sinodo.