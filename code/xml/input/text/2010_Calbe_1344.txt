Otto Dei gratia sanctae Magdeburgensis ecclesiae archiepiscopus, universo clero ejusdem Civitatis, Dioecesis, et Provinciae salutem in Domino sempiternam. 
CUm per illum statutum, quod Dominus archiepiscopus Burchardus olim contra eos, qui libertates, bona mobilia vel immobilia, jura vel jurisdictiones ad ecclesiam pertinentes, auferunt vel invadunt, aut susceperint, vel detinuerint, vel alios defensaverint, praestando auxilium, consilium vel favorem cujuscumque sint ordinis, praeeminentiae, conditionis, aut status, non sit adhuc sufficienter provisum: quandoquidem Praelati, canonici et clerus nostrae provinciae a nonnullis personis perditionis multipliciter adhuc graventur contra ecclesiasticam libertatem, cum novis morbis antidota conveniat praepari, sacri hujus approbatione concilii statuimus, quod hi, qui ecclesias, vel coemeteria, aedificia seu structuras nec non curias canonicorum ecclesiarum cathedralium seu collegiatarum, ac aliorum clericorum in immunitatibus, quae propriae dicuntur Urybeit, sive dotibus ecclesiarum constructas contra ecclesiasticam libertatem, ac castra, vel munitiones ecclesiarum invaserint, impugnaverint, aut violenter occupaverint vel destruxerint, vel talia fieri mandaverint, vel rata habuerint; ipso facto si personae singulares extiterint; sententiam excommunicationis incurrant, et in omnibus locis, ubi de hoc constiterit per ecclesiarum rectores excommunicati publice nuntientur. 
Si vero universitas fuerit, ecclesiastico subjaceat interdicto. 
Specialiter autem in omnibus locis, in quibus personae singulares praedictae, vel aliqua persona de universitate praedicta, eorum complices in maleficio domicilium obtinent, sive de jure vel de facto jurisdictionem exercent, aut, ubi se receperint, et per triduum post eorum recessum, strictissimum servetur interdictum. 
Adjicimus etiam, quod si personae praemissae infra mensem continue deputandum, satisfactione neglecta, non obtinuerint se absolvi, tunc ab omnibus feodis cadant ipso jure, quae ab ecclesia laesa dinoscuntur obtinere. 
Haec omnia suprascripta in committentes sacrilegium in personas ecclesiasticas multo fortius volumus observari. 
Praeterea hujus sacri approbatione concilii statuimus, et vobis universis ac singulis sub poena suspensionis jam latae canonica monitione praemissa praecipimus et mandamus, quatenus omnes tam clerici quam laici in terminis ecclesiarum nostrarum constitutos, cujuscumque dignitatis, nobilitatis, conditionis, aut status existant, publice in vestris ecclesiis moneatis, ne jurisdictionem ecclesiasticam, nuntios, mandata nostra, seu litteras nostras contemnendo, vel quocumque alio modo impedire praesumant, vel judicum nostrorum mandata deferentes verberando, offendendo seu capiendo. 
Alioquin contrarium facientes sententiam excommunicationis incurrere volumus ipso facto, et ab omnibus arctius, donec vobis de hoc poenitentia facta constiterit, vel aliud mandatum nostrum vel judicum nostrorum super hoc receperitis, in vestris ecclesiis publice nuntietis, quousque a sententiis excommunicationis hujusmodi per nos vel judices nostros fuerint legitime absoluti. 
Adjicimus insuper quod quilibet Episcopus in sua dioecesi prout sibi videbitur expedire, super hoc statutum hujusmodi valeat dispensare. 
Datum Caluis in concil. provinc. an. D. 1344. feria II. post Dominicam Jubilate. 
