Anno [1] domini Mille CCC LX die Martis post festum beati Luce evangeliste in ecclesia cathedrali Aquensi, in publica synodo facte publicate fuerunt infrascripte constitutiones per reverendum in Christo patrem et dominum Petrum Iterii Dei gracia episcopum Aquensem.
Quarum constitutionum tenor sequitur per hec verba.
De beneficiis ecclesiasticis conferendis.
Quia jura civilia dicunt quod quis non debet esse sollicitus de hereditate viventis, cui consonat decretalis inhibens quod quis viventis beneficium nullatenus ambiat seu a collatore petatur, statuimus quod quicumque petens beneficium viventis a collatore, seu ab habente conferendi potestatem in penam sue ambitionis ab assecutione illius beneficii, quod sibi importune postulat, perpetuo sit exclusus.
Et hanc constitutionem infra mensem volumus per rectores nostre diocesis in suis ecclesiis publice publicari.
De sortilegiis et brevium portantibus citandis per rectorem.
Item quia ut percepimus in nostra diocesi sunt plures sortilegi, divini et brevium portantes, que omnia jura divina et canonica multum prohibent et abhorrent, et nos nequeamus, sicut Deo placet, de presenti nostram diocesim visitare, statuimus quod quilibet rector in sua parochia possit oraculo vive vocis prefatos tales maleficos citare coram officiali nostro ad certam diem, cujus relationi litteratorie sub sigillo suo vel sue ecclesie sigillate fidem dari volumus perinde [2] ac si per litteras nostre curie citatio facta esset.
De lusoribus et vendentibus mercimonia infra ecclesiam vel cimiterium clausum.
Item quia scriptum est quod domus mea domus orationis vocabitur, vos autem fecistis eam domum negociationis, et ad nostram ecclesiam cathedralem omnes de nostra diocesi habent confluere pro reverentia tanquam matrici ecclesie impendenda et ipsi postea in mercatis et nundinis eam vituperant vendendo et emendo ibi pelles mortuas et alia mercimonia inhonesta, ordinamus et statuimus quod quicumque infra ecclesiam seu claustrum vel cimiterium clausum teneat mercimonia aliqua pro vendendo, quod sic tenens in X solidis morlanorum puniatur; de quibus X solidis habeat II solidos revelans sic tenentem, et VIII solidi applicentur fabrice ecclesie sic offense.
Et idem statuimus de lusoribus in ecclesia et cimiterio clauso vel non clauso supradictis.