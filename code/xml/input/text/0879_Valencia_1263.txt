(1) De pluralitate capellaniarum.
Anno Domini millesimo ducentesimo sexagesimo tertio, nos frater Andreas, diuina miseratione Valentinus episcopus, sicut iuris est et consuetudinis approbate sanctam synodum celebrantes, quia intelleximus quod aliqui clerici ciuitatis et diocesis nostre, temporalia spiritualibus preponentes, in graue scandalum plurimorum et in suarum periculum animarum ac diminutionem diuini officii, plures capellanias recipiunt et ad earum seruitium se astringunt, cum tamen ad unius seruitium uix sufficientes exsistant, zelantes ac prouidere uolentes quod diuina officia honeste ac modo debito celebrentur, prouida deliberatione statuimus quod aliquis clericus habens in ciuitate uel diocesi capellaniam perpetuam uel etiam temporalem, nullatenus se obligare presumat simul et semel ad alterius capellanie seruitium faciendum.
Quod si fecerit et presentis constitutionis se constituerit transgressorem, si perpetuo habens capellaniam, temporalem recipiat aliam uel perpetuam, capellania, quam primo obtinebat, temporali uel perpetua, auctoritate presentis constitutionis ipso facto nouerit se priuatum.
Si uero temporalem habeat et contra tenorem presentis constitutionis aliam recipiat similiter temporalem, ipso facto sit utraque priuatus.
Reliqui uero clerici sacerdotes, qui ad aliud quodcumque, non tamen sacerdotale, officium faciendum ex debito sunt astricti, capellanias in eadem ecclesia, in qua predictum exercent officium uel etiam in aliis ecclesiis capellanias temporales sine nostra uel officialis nostri licentia aliquatenus recipere non attemptent, si canonicam cupiunt fugere ultionem.
(2) Quod clerici non sint faciles ad iurandum.
Nos frater Andreas, etc., statuto et solito tempore sanctam synodum celebrantes, quia pro certo inuenimus quod multi clerici ciuitatis et diocesis Valentine, ordinis honestate et maturitate depositis, ita se faciles exhibent ad iurandum, quod cum quoscumque contractus obligationis cum quibuscumque personis ineunt, sub religione iuramenti frequenter se obligant statutis temporibus soluturos, et postmodum, sue salutis immemores, aliquando ex indigentia, aliquando ex fonte auaritie, positis terminis ipsa debita soluere non procurant, et sic, labem periurii incurrentes, iuxta statuta canonica beneficiis reddunt ecclesiasticis se indignos, propter quod aliquando graue scandalum est exortum.
Volentes huiusmodi uitium et prauum usum de nostra ciuitate et diocesi extirpare, et eisdem clericis tollere materiam delinquendi, prouida deliberatione statuimus, ne usque ad annum continuum et completum a die presenti ipsorum clericorum aliqui in quocumque contractu iurare presumant sine nostra licentia speciali.
Quicumque autem hoc attemptare presumpserit, si in nostra ciuitate uel diocesi ecclesiasticum obtinet beneficium, ipso facto ab eodem beneficio nouerit se priuatum.
Si uero beneficium nullum habet et in sacris ordinibus est constitutus, sententiam excommunicationis, quam in transgressores presentis constitutionis ex nunc ferimus, ipso facto se nouerit incursurum.
(3) Ne clerici emant possessiones suis spuriis de bonis ecclesiarum.
Item, quia inuenimus quod plures clerici nostre ciuitatis et diocesis de bonis ecclesie, cui presunt, emunt possessiones et bona immobilia ad opus filiorum suorum, quos debent prorsus a se abicere, si ordinis honestatem attenderent [1], cum tamen deberent potius emere et acquirere ad opus ecclesiarum, a quibus bona suscipiunt, cum nullus tam proximus heres exsistat quam ecclesie, quarum Domino sociantur.
Volentes huic morbo salubri remedio obuiare, prouida deliberatione statuimus ne aliquis clericorum ciuitatis et diocesis deinceps huiusmodi spuriis aliqua immobilia de bonis ecclesie, uel que ipsius intuitu ad eos peruenerant, emere audeat, cum aliquid talibus emi uel donari non debeat, qui essent potius distrahendi, quibus nedum de bonis ecclesiasticis, set etiam de aliis bonis paternis, omne beneficium denegatur tam a iure canonico quam ciuili.
Quicumque autem presentis constitutionis ausu temerario se constituerit transgressorem, ipso facto beneficio, quod in ciuitate uel diocesi obtinet, sit priuatus, cuiuscumque dignitatis uel condicionis exsistat.
Si uero beneficium ecclesiasticum nullum habet et sit in sacris ordinibus constitutus, ipso facto sententiam excommunicationis incurrat.