Locus XLVIIIus.
Statuta synodalia facta in die beati Remigij anno Domini millesimo CCCo XXIIo.
(1) Ut abbates, priores, decani, presbiteri ac omnes alij, qui ad sanctam synodum Cameracensem venire et pro temporibus tenebuntur, reddantur jmperpetuum certiores qua die debebunt ad sanctam synodum comparere sibique cum deliberatione pleniori de sibi quo ad hoc oportunis debeant prouidere, statuimus et in hac sancta synodo ordinamus, vt de anno in annum in festo Remigij in capite octobris decani ad [1] dictam sanctam synodum venire debentibus de jure, consuetudine uel alio quoquo modo, prefigimus, et ad comparendum, presentandum seu audiendum, et consentiendum hijs que in dicta sancta synodo statui, fierj, publicari uel ordinarj de anno in annum contigerit, pro termino peremptorio assignamus; jta quod alijs uocationibus de cetero non sit opus, nisi per reuerendum in Christo patrem dominum Cameracensem episcopum, seu eius vicarios, uel vicarium, dictam synodum ad aliam diem assignarj contigerit uel transferrj.
Et in casu vbi contigerit, primas kalendas jn capite octobris venire die dominica, dictam synodum prorogamus ex nunc prout ex tunc ad crastinum dicte diei dominice.
(2) Quia plerumque nonnulli curati Cameracensis diocesis et eorum vices gerentes, vt clerici, varijs sigillis vtuntur, nunc vno, tunc alio, exequutiones, rescriptiones aut alias litteras, quas quandoque officiali aut sigillifero curie Cameracensis dirigunt, sigillando; propter que sepissime super agnitione dictorum sigillorum dubitationes et altercationes in causis in dicta curia sunt suborte; vt igitur dubitaciones et altercationes ad certitudinem reducantur, et in causis in dicta curia ventilantibus de cetero securius procedatur, statuimus et ordinamus, vt vnusquisque curatus proprium sigillum sub nomine parrochialis ecclesie sue habeat jnfra mensem, et eo solo vtatur in dictis executionibus, rescriptionibus et alijs litteris sigillandis, quas super excessibus prefatorum mandatorum curie Cameracensis quilibet ipse per se, aut clericum suum uel alium, contigerit sigillare.
Si vero ex causa permutacionis ecclesiam suam uel alias omittere contigerit, sigillum huiusmodi suo relinquat successori.
Quisquis autem contrarium fecerit penam viginti solidorum parisiensium eo ipso se nouerit incursurum, domino Cameracensi applicandorum et per decanum loci leuandorum.
(3) Item precipimus omnibus decanis christianitatum Cameracensis diocesis, sub pena suspensionis eisdem firmiter jniungentes, ut impressiones omnium et singulorum sigillorum, quibus vtuntur curati sibi subditj jn sigillandis executionibus mandatorum curie Cameracensis et alijs literis quas frequenter dicte curie transmittunt, officiali uel sigillifero jnfra instans festum beati Martinj transferre non omittant.
(4) Querimonias quamplurimum Cameracensis diocesis recepimus, jnter alia continentes quod nonnulli curati parrochialium ecclesiarum ac eorum vices gerentes predicte diocesis pro suis executionibus mandatorum curie Cameracensis faciendis in scripturis et sigillis suis non ad modum rationis sed ad libitum voluntatis pecuniam maiorem quam deceat jndebite exigunt et extorquent jn dicte curie scandalum et dictorum conquerentium preiudicium et grauamen.
(5) Nos vero talibus immoderatis exactionibus, prout possumus et debemus, viam precludere, ac eisdem vicarijs et curatis pro suis penis et laboribus moderate tamen subuenire volentes, statuimus et ordinamus pro suis penis et laboribus, vt vnusquisque eorumdem pro qualibet executione mandatorum curie antedicte jnfra metas sue parrochialis ecclesie facienda vno denario pro sigillo, vno denario pro rescriptione, si fiat et si per eum scribatur, duobus denarijs pro scriptura, et vno pro sigillo, pro procuratione uero, si per eum scribatur et sigilletur, sex denarijs, si vero eadem scriptura tradatur, duobus denarijs, pro scriptione vero juramenti, pro calumpnia uel decisorij vbi continetur, affirmat uel negat, uel confitetur, dumtaxat in substantia, pro scriptura et sigillo sex denarijs, pro examinatione quoque testium et scriptura super depositionibus eorum ac alijs scripturis, super quibus non est jmposita taxatio, pro octo lineis, quarum quelibet octo vocabula contineat jntegra, monosillabis in dicto vocabulorum numero minime computatis, de vno denario sit contentus.
(6) Inhibemus eisdem rectorum cuilibet, ne vltra taxationem huiusmodi aliquid audeat de cetero recipere uel exigere [2] presumat.
Si quis vero eorum contra hoc facere presumpserit, tociens quociens reprehensus fuerit, penam decem solidorum parisiensium jncurrat ipso facto, domino Cameracensi applicandorum.
(7) Excommunicatos a canone nunciamus omnes illos, qui tempore interdictj defunctorum corpora jn cymiterijs, nisi in casibus a jure concessis, et qui excommunicatos publice uel nominatim, jnterdictos aut vsurarios scienter presumpserint sepelire.
(8) Excommunicatos a canone nuntiamus omnes, qui a personis ecclesiasticis pro suis rebus, quas non negociandj causa deferunt seu deferrj faciunt, pedagia suo uel alienorum nomine exigunt uel extorquent.
(9) Excommunicatos a canone nunciamus omnes personas, que scienter jn gradibus prohibitis a jure, uel in sacris ordinibus constitute, aut jn religionibus professe, matrimonium contrahere non verentur.
(10) Denunciamus excommunicatos a canone religiosos, tam exemptos quam non exemptos, qui parrochianis alienis sacramentum extreme vnctionis ministrare, aut matrimonia jnter eos solemnizare presumpserint, parrochialis presbiteri non habita licentia specialj.
(11) Excommunicatos a canone nunciamus omnes publice excommunicatos aut interdictos, qui, dum missarum solemnia celebrantur, monitj ut de ecclesijs exeant, remanere presumpserint, per Sedem apostolicam dumtaxat absoluendos.
(12) Item precipimus in virtute sancte obedientie omnibus presbiteris et curatis ecclesiarum nostrarum diocesis et ciuitatis Cameracensis, ut statuta in hoc synodo facta et denunciationes in ecclesijs suis diebus dominicis et festiuis, cum jbidem fuerit maior populi multitudo, publice faciant promulgari; negligentes autem penam decem solidorum parisiensium, quociens negligentes fuerint, jncurrant, per decanos nostros leuandorum.