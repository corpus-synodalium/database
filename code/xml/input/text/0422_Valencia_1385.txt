Proemium episcopi. [1] 
In Dei nomine. 
Pateat uniuersis quod hec sunt quedam petitiones, supplicationes et capitula nobis Jacobo, diuina prouidentia episcopo Valentino, oblata et presentata per uniuersos rectores, uicarios et beneficiatos sedis et ecclesiarum ciuitatis et diocesis nostre Valentine, citatos et uenientes ad synodum, quam die decima huius mensis iulii, cum continuatione dierum sequentium, indiximus celebrandam et celebramus in nostra ecclesia Valentie. 
Vbi, exposita, inter cetera, necessitate in qua eramus pro magnis expensis et oneribus, quas ratione nostri status habemus iugiter de necessitate subire, ad quas prouentus nostri episcopatus non sufficiunt bono modo, et propterea ab eisdem rectoribus, uicariis et beneficiatis subuentione seu subsidio personali benigniter postulato, hodie iidem rectores et uicarii et beneficiati, in aula magna infra nostrum palatium episcopale Valentie congregati, de quatuor millibus florenorum nobis gratiose et liberaliter subuenerunt. 
Quos quod nos eisdem rectoribus, uicariis et beneficiatis digne nos obtulimus factorum et etiam concessiones, libertates, immunitates et gratias quas obtulerunt et presentauerunt in hec uerba: 
(A) Supplicationes clericorum et prouisiones ac concessiones episcopi. [2] 
Petitiones et capitula infra scripta offerimus uobis, reuerendissimo in Christo patri et domino, domino Jacobo, diuina prouidentia episcopo Valentino, rectores, uicarii et beneficiati sedis et ecclesiarum ciuitatis et diocesis nostre Valentine, qui uocati per uos, dominum episcopum, ex litteris uestris ad generalem synodum in ecclesia Valentie, decima die presentis mensis iulii, et qui etiam, audita uestra benigna propositione et necessitate agnita, expensas, quas ratione dignitatis et status uestri uos oportet de necessitate subire et ad quas etiam prouentus episcopatus ad presens non sufficiant bono modo, de quatuor millibus florenorum Aragonis uobis subuenerunt et subueniunt de presenti, supplicantes uestre reuerendissime paternitati humiliter et deuote quatenus petitiones, supplicationes, gratias et capitula infra scripta dignemini fauorabiliter prouidere et concedere eisdem rectoribus et uicariis ac beneficiatis liberaliter et benigne. 
(A1) Primo, quod uos, reuerendissime domine episcope, remittatis et relaxetis uniuersis et singulis rectoribus, uicariis perpetuis ac uniuersis beneficiatis in ciuitate et diocesi uestra Valentie constitutis omnes penas ciuiles uel criminales, quas usque ad presentem diem predicti clerici uel singulares ipsorum incurrerunt uigore alicuius constitutionis seu iuris, uel alicuius sententie seu mandati facti per uos uel aliquem officialem uel uicarium uestrum uel alias quoquomodo, et quod reuocetis et pro reuocatis habeatis omnes litteras et omnia precepta (que hic pro expressatis habeantur ac si de uerbo ad uerbum essent specificata) penalia uel simplicia, facta per uos uel uicarium uestrum generalem uel aliquem officialem uestrum, et quod ratione officii uel seruitii ecclesiarum non innouabitis aliquid. 
Remittit dictus dominus episcopus omnes penas, tam ciuiles quam criminales, quoadusque commissas per predictos. 
Litteras uero et precepta, tam penalia quam scripta simpliciter, noluit reuocare. 
(A2) Item, quod uos, reuerendissime domine episcope, remittatis uniuersis et singulis rectoribus et [3] beneficiatis in ciuitate et diocesi uestra Valentie crimina incestus, adulterium, fornicationem, sacrilegium et omnia alia crimina, excommunicationes et irregularitates super quibus possetis moueri per uos uel uicarium uestrum uel aliquem officialem ad inquirendum seu puniendum, ita quod tam superius expressa quam subintellecta, quantumcumque grauiora uel maiora exsistant, que ualent ipsi clerici hic pro expressatis et nominatis haberi ac etiam expressari, nominari et declarari posse ab eis quotiens uisum fuerit expedire, etiam si processus sit inceptus et renuntiatum et conclusum in causa, uos, reuerendissime domine episcope, remittatis, relaxetis, absoluatis ac etiam cum eisdem uniuersis et singulis misericorditer dispensetis, ac si de predictis uel subintellectis delictis essent predicti rectores et beneficiati hos confessi. 
Placet dicto domino episcopo, (exceptis illis criminibus de et super quibus processus est incohatus per litis contestationem, uel per citationem factam contra aliquem qui malitiose seu contumaciter comparere aut litem contestare renuit seu contradixit, exceptis etiam criminibus lese maiestatis, simonie et heresis) necnon excommunicatos absoluit et cum irregularibus dispensat, quantum et prout uires sue potestatis se extendunt. 
(A3) Item, quod uos, domine episcope, uel aliquis uicarius, officialis uester aut aliquis uestro uel uestrorum uicariorum et officialium nomine, aut archidiaconus maior aut aliquis nomine ipsius (in quantum in uobis erit, quo ad archidiaconum) non uisitabitis hinc ad bienniun rectores, uicarios nec beneficiatos ciuitatis et diocesis uestre Valentine, nec contra eos uel singulares ipsorum ex mero officio nec ad instantiam fiscalis inquisitionem aliquam facietis, nec a uicariis, officialibus aut commissariis uestris aut officialium uel uicariorum uestrorum fieri permittetis. 
Et si ex aliqua magna et rationabili causa uos, dominum episcopum, aut aliquem officialem uel uicarium uestrum aut archidiaconum maiorem aut aliquem nomine ipsius ecclesias uel altaria uisitare contigerit, non petetis nec exigetis a predictis rectoribus, uicariis uel clericis procurationem nec uictualia nec aliquid ratione procurationis, immo presens subsidium uobis damus in nomine et uice procurationis. 
Nec hinc ad tres annos petetis, exigetis, recipietis, etiam si gratis uobis detur, a predictis clericis uel singularibus ipsorum aliquod subsidium nec aliquod generaliter uel particulariter mutuo uel alias donare uel alias directe uel indirecte nec aliquo quesito uelamine seu colore. 
Placet dicto domino episcopo acceptare et gratis acceptat dictus dominus nomine procurationis, promittens quod durante triennio ante dicto nichil ab ipsis rectoribus, uicariis et beneficiatis petet seu alias exiget nomine mutui, uel alio quocumque quesito colore recipiet. 
Et in tertio anno, nisi in persona propria uisitet, nichil nomine procurationis recipiet, set presens donatum subsidium nomine procurationis, nunc pro tunc, acceptat et [4] contentum se reputat. 
(A4) Item, quod aliquis rector, uicarius uel beneficiatus in ciuitate uel diocesi uestra Valentina non possit capi uel etiam arrestari per uos, dominum episcopum, uel aliquem officialem seu uicarium generalem aut aliquem seu aliquos uestro uel uestrorum uicariorum et officialium nomine, pro aliquibus criminibus iam commissis uel committendis, que uolunt predicti clerici pro expressatis et nominatis hic haberi, uel nominari et expressari posse per conuentum clericum uel curatum uel sindicum clericorum. 
Et si pro dictis et uel subintellectis quispiam ipsorum clericorum extra ciuitatem degentium personaliter citatus fuerit, per duos dies, postquam iudici se representauerit, exspectare teneatur et non amplius. 
Et ex tunc, dimisso procuratore, possit impune et sine licentia a ciuitate recedere, nec possit ultra per uos uel aliquem officialem seu uicarium uestrum aut aliquem nomine predictorum detineri, nisi in crimine homicidii ac falsi uel mutilationis membri. 
Placet dicto domino episcopo, prout alias concessit in anno Domini millesimo trecentesimo octogesimo secundo, super quarto capitulo ibidem contento. 
(A5) Item, quod quilibet rector uel uicarius, tam ciuitatis quam diocesis uestre, possit, ultra reditus proprios suorum beneficiorum, celebrare absque licentia uestra uel uestrorum uicariorum et officialium usque ad quantitatem decem librarum. 
Et quilibet beneficiatus predictarum ciuitatis et diocesis possit etiam, ultra proprios reditus suorum beneficiorum, celebrare absque licentia uestra usque ad quantitatem quindecim librarum anno quolibet per quinquenium pro oneribus sustentandis. 
Et quod quilibet beneficiatus possit in suo beneficio per se uel per procuratorem ponere substitutum de clericis illius ecclesie uel aliunde. 
Verumtamen quod beneficiati illius ecclesie in medietate illius substituti preferant omnibus aliis usque ad quantitatem eis in presenti subsidio soluere contingentem. 
Placet dicto domino episcopo capitulum quintum usque ad triennium. 
(A6) Item, cum per uos, domine episcope, sit concessum clericis et iuratum quod non uos intromittetis de bonis decedentium clericorum, dum tamen condiderint testamentum, et post concessionem uestram, predicta bona quorumdam clericorum qui decesserunt fuerint, de mandato uestre donationis, emparata eo quod in eorum ultimis testamentis uestre paternitati nichil dimisserant, et non inueniatur in iure seu qualibet ordinatione prouissum quod clerici in eorum testamentis aliquid uobis, domino episcopo, dimittere teneantur. 
Placeat nunc uobis de nouo promittere et iurare quod ad bona dictorum clericorum qui cum testamento decesserint, etiamsi nichil uobis dimisserint, manus nullatenus extendetis, nec ipsa bona facietis ullatenus empari, renuntiantes nunc ex certa scientia et expresse omni et cuilibet iuri, si quod uobis in bonis talium clericorum posset forsitam pertinere. 
Placet dicto domino episcopo. 
(A7) Item, quod uos, domine episcope, aut aliquis uicarius uel officialis uester non committetis alicui laico aliquam causam alicuius clerici, criminalem uel ciuilem, nec etiam clerico, nisi per quinquennium audiuerit ius canonicum uel ciuile, et quod uos aut aliquis uicarius uel officialis uester non dabitis tali commissario clerico aliquem laicum in associatum, consiliarium uel assessorem. 
Placet. 
(A8) Item, quod si aliquis clericus pro aliqua ratione uel causa ante receptionem testium composuerit uobiscum, domine episcope, uel cum aliquo uicario uel officiali uel commissario uel fiscali uestro, certa propositione quantitatem, non teneatur aliquid soluere fiscalibus nec aduocato fiscali nec notario curie, immo totum includatur in dicta compositione. 
Placet, exceptis iustis scripturis, quas exsoluat prout sint. 
(A9) Item, quod nullus clericus ad instantiam partis capi possit, nisi prius pars que requiret ipsum clericum capitalia crimina contra dictum clericum proposuerit, que, si probata essent, deberet deponi uel perpetuo carceri mancipari, et se ad penam talionis obligauerit. 
Placet domino episcopo quod aliquis clericus ex predictis, licet capiatur pro criminibus in dicto capitulo contentis, non tamen detineatur, dato prius idoneo fideiussore per ipsum captum, nisi per unam diem ... [5] tantum, infra quam accusator uel denuntians teneatur se obligare ad penam talionis uel extraordinariam penam, prout qualitas delicti hoc suadebit seu requiret; in exceptis tamen criminibus supra dictis seruetur ius commune. 
(A10) Item, quod uos, domine episcope, aut aliquis officialis uel uicarius uester non possitis absoluere aliquem excommunicatum ad instantiam alicuius rectoris uel beneficiati, nec aliquam assignationem uel terminum simpliciter uel peremptorie alicui assignatum uel factum aliquatenus prorogare uel cancellare, nisi de uoluntate partis, et quod aliquem non inducens partibus aut minus in predictis ut patientiam prestet nisi causa cognita. 
Placet domino episcopo quod aliquis excommunicatus non absoluatur parte aduersa non uocata, ut irrogatio ne [6] fiat que partem ledat enormiter et sine causa. 
(A11) Item, cum, secundum constitutionem, quilibet beneficiatus habeat dare pro seruitio sui beneficii quindecim libras in sede et duodecim in aliis ecclesiis, et pro predictis quindecim libris habeant soluere in presenti subsidio tres solidos et sex ducatos, modicum plus uel minus, et alia habeant onera supportarte, quod uos, domine episcope, dispensetis quod in sede non habeant dare nisi duodecim libras et in aliis ecclesiis nunc modo decem. 
Placet domino episcopo ad triennium et non ultra. 
(A12) Item, quod quilibet rector, uicarius uel beneficiatus in cuitate et diocesi uestra Valentina possit sibi eligere confessorem, et quod confessor possit ipsum absoluere de casibus uobis, domino episcopo, reseruatis. 
Placet dicto domino episcopo, donec duxerit reuocandum. 
(A13) Item, quod uos, domine episcope, non possitis concedere illustrissimo domino regi nec domine regine, nec domino duci nec domine ducisse, nec alicui nomine ipsorum, nec capitulo uestro, nec ciuitati, nec alicui fabrice aliquod subsidium, decimam nec aliquid quod tangat clerum uel singulares de clero directe uel indirecte, nec aliquo quesito uelamine seu colore, absque assensu totius cleri et uoluntate, set quod defendetis clerum et singulares ipsorum et iura et bona eorum a predictis in quibuscumque iniuriis et [7] grauaminibus honorem et statum ecclesiarum et clericorum tangentibus. 
Et quod uos et uicarii et officiales uestri tam contra predictos quam contra quascumque personas facietis illas prouisiones, anathemata et processus que necessaria fuerint et opportuna, requisiti ab ipsis uel ab aliquo ipsorum uel a sindico, et non conturbabitis eos in suis appellationibus, supplicationibus et recursu, immo defendetis eos uerbo et facto et scripto. 
Placet domino episcopo et totis uiribus defendet. 
(A14) Item, quod uos, domine episcope, in quibuscumque synodis seu parlamentis detis licentiam nunc pro tunc deputatis a clero quod possint iurare quod tenebunt secretum quidquid per eos dicetur, et quod utile fuerit clero facient et procurabunt. 
Placet eidem domino episcopo, saluis eorum obedientia ... [8] et fidelitate seu legalitate eidem domino prestitis et promissis. 
(A15) Item, quod uos, domine episcope, non dabitis alicui beneficiato, in ecclesiis ubi non sunt duo uel tres beneficiati, licentiam se a tali beneficio absentandi aliqua ratione, set quod habeat tali beneficio personaliter deseruire, et in loco ubi dictum beneficium est situm domum propriam tenere et continue ibi manere et stare, etiam si aliud beneficium habeant in ciuitate Valentie, Xatiue uel in uilla Muriueteris, Algezire uel de Gandia, cum in predictis locis plures sint iam beneficiati. 
Placet domino episcopo, nisi rationabilis causa suadeat aliter ordinari. 
(A16) Item, quod reuocetis de presenti omnes assignationes quas fecistis super officio fiscalie seu punitionis, et quod ullo tempore uite uestre similes assignationes non facietis super predictis. 
Placet dicto domino episcopo, excepta assignatione facta Francisco Mathei, fratri Antonii Mathei, officiali predicti domini, de mille florenis super emolumentis fiscalie ante dicte. 
(A17) Item, quod uos, domine episcope, nec aliquis uicarius uel officialis uester non possitis dare aliquod substitutum in sede nec extra sedem, cum beneficiatis hoc competat de iure communi. 
Et quod de presenti reuocetis omnia substituta que uos aut uicarius uester aut officialis uester in preiudicium clericorum concesserunt. 
Placet dicto domino episcopo et de presenti reuocat, ita tamen quod dictus beneficiatus uel eius procurator ad hec specialiter constitutus infra decemdium substitutum seruitorem representet coram dicto domino uel aliquo de uicariis eiusdem, aut quod idem dominus uel aliquis de uicariis ante dictis ponere ualeat substitutum ad libitum uoluntatis, duraturum ad annum. 
Adicientes quod substitutus quispiam, siue per beneficiatum siue per ipsum dominum uel aliquem de uicariis eiusdem datus seu positus fuerit, non ualeat alium dare substitutum. 
(A18) Item, quod nullus rector uel uicarius seu arrendator possit facere per se uel per alium compositionem aliquam cum aliquo parochiano super primitia lane. 
Et si contrarium fecerit, teneatur restituere rectori, uicario seu arrendadori quidquid haberet si parochianus suus in propria parochia tonderet, et nichilominus incurrat penam decem morabitinorum auri, quorum medietas applicetur domino episcopo et alia medietas accusatori. 
Et quod super predictis concedatis litteras opportunas et quod nullam remissionem de eisdem facere possitis. 
Placet eidem domino. 
(A19) Item, quod dispensabitis cum beneficiatis sedis Valentie, qui pro constitutione capas nigras portare coguntur in hieme, quod non teneantur eas nisi diebus dominicis tantummodo deportare et quod possint in almutiis de serico ponere subratas. 
Dictus dominus episcopus dispensat de presenti quod predicti beneficiati in sede non teneantur portare dictas capas tempore iam dicto, nisi diebus dominicis et festiuis indictis per Ecclesiam coli et celebrari, et quod rectores, beneficiati in dicta sede, aut graduati in aliqua facultate possint portare almutias ex serico subratas. 
(A20) Item, quod iurabitis seruare tam capitula supra dicta quam alia in aliis synodis seu parlamentis iam concessa, et quod facietis iurare uicarios et oficiales uestros presentes et qui pro tempore fuerint requisiti et fiscales. 
Placet dicto domino episcop, excepto capitulo xvi. in proximo parlamento concesso, incipiente Item, senyor meus ... [9], quod de presenti reuocamus et annullamus. 
(A21) Item, quod uos, domine episcope, nec aliquis uicarius uel officialis uester non possitis mittere de nocte ad domum alicuius rectoris uel beneficiati aliquem, puta fiscalem uel quemcumque, ut eis ianuam aperiant, immo possint eisdem impune resistere. 
Placet dicto domino episcopo, nisi de lapsu camis agatur. 
(A22) Item, quod uos, domine episcope, aut aliquis uicarius uel officialis uester non possitis dare alicui officiali regio uel ciuitatis, uel alicui domino alicuius loci licentiam quod possint capere clericorum aliquem et captum uobis adducere, cum ex hoc magnum scandalum oriatur. 
Placet dicto domino episcopo in casibus in quibus idem dominus ex mero officio capere non posset, ut in quarto capitulo et eius responsione continetur. 
(A23) Item, quod si in presenti subsidio aliquis canonicus uel domesticus uester soluere recusauerit illud, teneamini in uestro computo recipere et computare. 
Placet dicto domino episcopo, excepto principali nostro officiali, cum careat beneficio competenti. 
(A24) Item, quod illi qui sunt natales uel oriundi de diocesi Valentie, in assecutione substitutionum preferantur omnibus aliis qui non sunt de diocesi oriundi. 
Placet. 
(A25) Item, quod fiat de predictis uestris propriis sumptibus et expensis publicum instrumentum, perpetuo ualiturum et iuramento ac sigillo uestro uallatum, ordinatum et ditatum ad utilitatem cleri large et copiose, ad cognitionem, determinationem et uoluntatem dictorum uicariorum uel eorum aduocati, ita quod si in predictis capitulis uel in aliis iam concessis dubia aliqua emergant uel aliqua que interpretationem requirant, illa habeant declarare et interpretari sindici clericorum uel aliquis ipsorum cum consilio duorum rectorum, in utilitatem, commodum et saluamentum clericorum, et teneant uos, dominum episcopum, cum reuerentia semper loquendo. 
Placet dicto domino episcopo. 
(A26) Item, quod quilibet possit tenere scholas cantus, prout cauetur in constitutione archiepiscopi Graconis [10], et quod moderetur salarium et taxetur. 
Et quod uos, domine episcope, reuocetis mandatum factum per uos quod nullus possit docere de cantu sub pena uiginti morabitinorum. 
Placet dicto domino quod huiusmodi constitutiones prouideantur et examinentur per doctores iuris utriusque, et obseruetur in predictis et circa predictum que preualuerit, siue sit prouincialis aut synodalis, et illa omnino teneatur. 
(B) Episcopus confirmat prouisiones ac concessiones clericis nunc modo per eum factas. [11] 
Nos itaque Jacobus, episcopus Valentinus, uisis et diligenter recognitis capitulis supra dictis, considerantes quod in faciendis gratiis et libertatibus sic nos liberales esse conuenit ac modestos quod cultus non diminuatur diuinus, neminique preiudicium irrogetur aut sensus contemnatur ecclesiastice discipline, ipsa capitula et contenta in eisdem deliberatione prehabita diligenti prouidimus et ad eorum concessionem et modificationem procedimus per modum responsionum, prout in fine cuiuslibet capituli continetur. 
Promittentes et fide bona conuenientes uobis, rectoribus, uicariis et beneficiatis predictis et notario infra scripto, ut publice persone legitime stipulanti et recipienti a nobis, uice et nomine uestri et aliorum omnium et singulorum quorum interest uel intererat aut interesse poterit quomodolibet in futurum, necnon iurantes per Dominum Deum et eius sancta quatuor euangelia, coram nobis posita et corporaliter tacta, quod capitula supra dicta et gratias, licentias et libertates contentas in eisdem, iuxta continentias ipsarum responsionum, que semper intelligantur bona fide et absque dolo et sine cauteloso et captioso intendimento, et secundum bonum, uerum, commune et sanum intellectum. 
Et ad utilitatem uestram et per talem modum quod petita et concessa sortiantur debitum complementum, seruabimus et seruari faciemus et non contraueniemus per nos uel per interpositam personam, palam uel occulte, aliquo modo, ingenio, iure uel etiam ratione, mandantes uniuersis et singulis officialibus nostris, qui nunc sunt uel pro tempore fuerint, quatenus dicta capitula secundum mentem dictarum responsionum teneant et iurent firmiter obseruare, et non contra ueniant aliqua ratione. 
Ad hec nos, Franciscus Marchi, licentiatus in legibus, et Anthonius Mathei, licentiatus in decretis, officiales, uicarii generales reuerendissimi domini episcopi Valentini, in ipsius presentia constituti et de ipsius beneplacito et mandato, tactis a nobis sacrosanctis euangeliis, iuramus et promittimus seruare dicta capitula et contenta in eis iuxta mentem et formam responsionum predictarum, de quibus sumus ad plenum certificati et instructi per litteram habitam de eisdem. 
De quibus omnibus et singulis nos Jacobus, episcopus Valentinus prefatus, presens publicum instrumentum per notarium infra scriptum recipi, publicari et fieri mandamus, nostrique sigilli munimine roborari, ad habendum memoriam et in fidem et testimonium premissorum. 
Acta sunt et ualent in palatio episcopali, ubi omnes rectores, uicarii et beneficiati ciuitatis et diocesis Valentie, seu maior pars, erant personaliter constituti, die martis, hora Vesperorum, intitulata octaua decima dies mensis iulii, anno a natiuitate Domini millesimo trecentesimo octogesimo quinto. 
Presentibus pro testibus adhibitis, uocatis et rogatis, uenerabilibus et discretis Roderico Sanctii de Heredia, canonico et sacrista ecclesie Valentine, et Jacobo Ninot ac Francisco de Podio Geraldi, notariis, ciuibus Valentie. 
Conclusio notarii. [12] 
Signum mei, Ludouici de Fenellosa, auctoritate illustrissimi principis domini nostri regis Aragonis publici Valentie notarii, per totam translationem et donationem eiusdem, qui premissis omnibus et singulis, dum sic, ut premittitur, offerrentur, proponerentur, concederentur, laudarentur ac fierent, una cum prenominatis testibus, presens fui, eaque de eiusdem reuerendissimi domini episcopi mandato recepi et publicaui, et in hanc publicam formam redigendo, per alium scribi feci, cum dictionibus in raso positis in lineis ii., vi., vii, xiiii., xxv., xliii. et lii., ubi uidetur, huius mensis iulii uobis per litteris in medietate Anthonii Mathei quod ... [13], et meo cosueto signo signaui, cum appensione sigilli dicti domini episcopi, eius uisu, requisitus, in fidem, robur et testimonium omnium premissorum. 
Constat quidem de litteris in rasu positis in prima linea, ubi legitur nostre. 