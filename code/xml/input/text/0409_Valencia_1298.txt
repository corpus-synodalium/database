Proemium notarii [1].
Anno Domini millesimo ducentesimo nonagesimo octauo, feria tertia post festum sancti Luce, uidelicet duodecimo kalendas nouembris, reuerendus pater dominus Raymundus, diuina miseratione et prouidentia episcopus Valentinus, in Valentina ecclesia synodum celebrantes, per eum editas sequentes constitutiones fecit in synodo publicari.
(1) De inordinato modo uestium clericorum non deferendo, et discoopertura membrorum.
Cum Gangrense concilium clericos dissolutos, fractos uestibus et incessu, non recipiat, et per sextam etiam synodum omnis iactantia et ornatura corporalis sit omni sacrato ordini interdicta [2], cum clerici in statu mentis et habitu Deo placere debeant, maxime in sacris ordinibus constituti.
Et sunt quidam clerici qui sacros ordines susceperunt, qui non solum contra constitutiones predecessorum nostrorum in scissura uestium excedunt, uerum etiam ita manicas breues in suis tunicis ac aliis uestibus portant quod uix dimidia pars brachiorum suorum cooperitur ex eis, quod potius per iactantiam corporalem presumitur fieri, quam ad humilitatis exemplum.
Idcirco cum clerici non uagi oculis nec effreni lingua ac petulantia fluidoque gressu incedere, set pudorem et uerecundiam mentis simplici habitu incessuque ostendere debeant; obscenitatem etiam membrorum et uerborum, sicut operum penitus eos deceat exsecrari [3], presenti constitutione duximus statuendum quod quicumque clericus in sacris ordinibus constitutus ab inde brachia discooperta inhoneste portauerit circa nodum qui immediate palme adiungitur uel etiam alia membra ad lasciuiam sui corporis, penam quinque solidorum incurrat, cuius pene medietatem denuntiatori lasciuiam eiusdem clerici uolumus applicari, residuam uero medietatem operi sedis Valentine conseruamus.
Qui uero scienter subticuerit denuntiationem predictam, cum ipsum clericum sic inhoneste uiderit denudatum, eamdem penam incurrat, ipsi operi applicandam.
(2) De clericis baculum in manu portantibus.
Item, quia sunt nonnulli in sacris ordinibus constituti, qui ad lasciuiam suam, contra ordinis sui formam, incedunt per ciuitatem Valentie uel alias uillas nostre diocesis in suis manibus cubitalem baculum portantes, quibus omne genus armorum est penitus interdictum, et ligna et lapides armorum appellatione continentur.
Idcirco presenti prohibemus edicto quod si aliquis in sacris ordinibus constitutus de cetero inuentus fuerit talem baculum portare uel aliud genus armorum, excepto cultello secundum midam in constitutione antiqua eisdem concessam, pena constituta super aliis armis in constitutione edita anno Domini millesimo ducentesimo sexagesimo nono, decimo kalendas nouembris per reuerendum patrem dominum Andream, bone memorie, episcopum Valentinum, puniantur.
(3) De modulationibus in uigiliis non faciendis.
Irreligiosam consuetudinem, quam uulgus per sanctorum sollemnitates seu alios dies quibus in ecclesiis uigilias agere consueuit, in quibus populi, qui debent diuina officia attendere et orationes ad Dominum effundere, saltationibus turpibus inuigilant, cantica non solum maculosa canunt, set religiosorum officiis perstrepunt, ac etiam mellarum, quitariarum, rebabararum et aliorum diuersorum instrumentorum musicorum modulationibus tumultuosas uoces indeuote emittunt, taliter operantes quod ecclesia Dei, que domus orationis hactenus uocata est, in predictorum uigiliis et congregationibus potius domus dispersionis quam orationis eorum maledictionibus nominatur in ciuitate et diocesi Valentina [4], exstirpare uolentes, statuimus quod si in uigiliis, congregationibus seu aliis temporibus quibuscumque aliqui uero cum instrumentorum modulationibus predictis uigiliis seu congregationibus cum tumultuosis uocibus et turpibus ac inhonestis canticis in ipsis ecclesiis se habuerint, si moniti per custodem ecclesie non destiterint, ipso facto excommunicationis sententiam incurrant.
Et ipse custos, cum ipsos audierit talia exercere, si [5] eos non monuerit ut desistant, eadem sententia excommunicationis sit ligatus.
Dantes etiam ex nunc potestatem iustitie Valentie et cuiuslibet uille uel diocesis Valentine quod possint punire infra ecclesiam omnes qui cum dictis instrumentis prohibitis inuenerint infra quamcumque ecclesiam pena in foro Valentie constituta, ac si inuenti fuerint per eum in loco ubi subiecti fuerint foro suo, per quam concessionem in ceteris non intendimus ecclesiis preuidicium generare, immo retinemus quod presentem concessionem possimus, cum nobis uidebitur, reuocare.
Mandantes insuper predicto custodi, sub pena predicta seu superius contenta, quod personas, tam dicta instrumenta tangentes, quam etiam inhoneste uel inhonesta cantantes, nobis denuntiet uel officiali nostro, ut possint ab ecclesia publice euitari, et quod in ecclesia sic dehonestata, quamdiu sic excommunicati presentes fuerint in eadem, cessetur penitus a diuinis.
(4) Quod rectores et uicarii hora debita pulsent ad Matutinos, etc.
Item, cum aliqui rectores ciuitatis et diocesis Valentine, qui in rebus terrenis fortes sunt, in celestibus uero debiles, nam pro celesti mercede ferre labores recusant et in oratione coram Domino unius hore momento lassantur, qui etiam contemptores sue matricis ecclesie, scilicet sedis Valentine, ad Matutinum surgere hora debita negligunt et pulsare ad Matutinum officium, atque omne pensum seruitutis, uidelicet Primam, Tertiam, Sextam, Nonam Vesperorumque persoluere negligunt.
Et cum exsoluere uolunt, transcurrunt per continuas syncopas officium, quod deuotis et distinctis uerbis et orationibus fuerat proferendum.
Idcirco monemus presenti constitutione specialiter et generaliter omnes rectores et uicarios in ciuitate Valentina residentes, quod in illa hora qua in dicta sede Matutinum pulsan audierint, surgant et ad ecclesiam suam perueniant.
Alios uero rectores et uicarios per diocesim constitutos eadem constitutione monemus quod illa hora debita ad suam ecclesiam uadant, et quod tam illi de ciuitate Valentina quam de diocesi horis predictis, cum ad suas ecclesias uenerint ut dictum Matutinum ibidem expleant, officium non transcurrendo per syncopas, set bene et distincte uerba proferant, secundum quod ecclesiasticum officium est fieri consuetum.
Idem dicimus et mandamus quod faciant de aliis Horis diurnis.
Alioquin, si super premissis contumaces exstiterint, ipsorum contumaciam, dante Domino, puniemus.
(5) Quod festa apostolorum et euangelistarum et doctorum fiant duplicia.
Et de festiuitatibus tempore interdicti sollemniter celebrandis.
Item, cum per sanctissimum patrem dominum papam Bonifacium statutum sit quod Ecclesia uniuersalis et catholica festum duplex in sanctorum festiuitatibus omnium apostolorum ac quatuor euangelistarum beatorumque doctorum Gregorii, Augustini, Ambrosii, Hieronymi debeat celebrare, idcirco uobis precipimus et mandamus quatenus tam de omnibus apostolis, euangelistis quam de confessoribus supra dictis festum duplex in eorum festiuitatibus in uestris ecclesiis quantum ad diuinum officium et ecclesiasticum faciatis.
Item, per dictum summum pontificem statutum est [6] quod, non obstante aliquo interdicto ab homine uel a iure prolato, non tantummodo morientes, set etiam uiuentes, tam sani etiam quam infirmi, ad penitentiam, que propter pronitatem et facilitatem hominis ad peccandum summe necessaria est [7], licite admittantur; dum tamen excommunicari non fuerint, quos admitti, preterquam in articulo mortis, noluit ad eamdem.
Illis etiam propter quorum culpam, dolum uel fraudem lata est sententia interdicti, uel qui ad perpetrandum delictum, cuius occasione ipsum interdictum est latum, prebuerunt auxilium, consilium uel fauorem, nisi de ipso delicto, si sint tales quod id facere ualeant [8], prius satisfecerint uel de satisfaciendo idoneam dederint cautionem, ac si satisfacere nequeunt, uel huiusmodi cautionem prestare iurauerint, quod, cum potuerint, satisfacient, et ad satisfactionem huiusmodi per eum uel per eos, qui facere ipsam debent et possunt, prestandam, dabunt consilium, auxilium uel fauorem, ac iuxta posse suum fideliter laborabunt, non est penitentie beneficium aliquatenus concedendum.
Adicientes preterea quod singulis diebus in ecclesiis et monasteriis misse celebrentur, et alia dicantur diuina officia sicut prius, submissa tamen uoce et [9] ianuis clausis, excommunicatis ac interdictis exclusis, et campanis etiam non pulsatis.
Ac etiam quod in festiuitatibus Natalis Domini, Pasche ac Pentecostes et Assumptionis Virginis gloriose campane pulsentur, et ianuis apertis alta uoce diuina officia sollemniter celebrentur, excommunicatis prorsus exclusis, set interdictis qui uoluerunt interesse admissis, sic tamen, quod illi, propter quorum excessum interdictum huiusmodi est prolatum, ad altare nullatenus appropinquent.
Non [10] obstantibus priuilegiis quibuscumque ecclesiis, monasteriis, ordinibus, religionibus, seu personis ecclesiasticis, secularibus uel regularibus, exemptis uel non exemptis, sub quauis forma uel expressione uerborum ab apostolica Sede concessis, que contra tenorem presentis constitutionis nulli uoluit suffragari [11].
Ipsum igitur statutum uobis in presenti publicamus, ut quod permissum est ad gratiam non subtrahat ignorantia affectata, mandantes uobis quod illud firmiter obseruetis.
(6) De insurgentibus contra prelatos.
Hac in perpetuum ualitura constitutione statuimus ut si quis deinceps in hoc sacrilegii genus irrepserit, quod Valentine ecclesie episcopum, canonicum uel canonicos eiusdem ecclesie hostiliter fuerit insecutus aut etiam diffidauerit, percusserit uel ceperit, aut socius fuerit facientis, uel fieri mandauerit, uel factum ratum habuerit, aut consilium dederit uel fauorem, aut postea receptauerit uel defensauerit scienter eumdem, ipso facto maioris excommunicationis sententiam incurrat, et locus ad quem declinaurit, quamdiu ibi fuerit, sit suppositus ecclesiastico interdicto ipso facto.
Et feudis, bonis seu aliis beneficiis que a Valentina ecclesia obtinet, si in premissis deliquerit, sit priuatus, nullam spem super restitutione ipsorum feudorum, bonorum seu aliorum beneficiorum, uel misericordiam, habiturus.
(7) De clerico uenatore.
Item, cum omne genus uenationis cum canibus et ancipitribus sit prohibitum a sanctis patribus clericis, maxime in sacris ordinibus constitutis, et nonnulli presbyteri, diacones, subdiacones ciuitatis et diocesis Valentine, contemnentes penam in sacris canonibus circa tales clericos constitutam, in manibus suis infra ciuitatem et loca insignia diocesis Valentine ancipitres et alias aues uenatorias portant, contra ordinis sui statuta.
Idcirco presenti constitutione ducimus ordinandum quod nullus sacerdos, diaconus uel subdiaconus in se portet auem aptam ad uenandum infra ciuitatem et loca insignia diocesis Valentine.
Quod si fecerit, auem perdat, quam uolumus operi sedis Valentine applicari.
(8) Quod clerici coniugati portent coronam et capillos congruenter.
Quam graue sit contentionis et discordie pati dispendia, ac scandalum et labores sine causa sufferre, cognoscit qui prouide intuetur que hactenus Valentina ecclesia cum dominio temporali in ciuitate et diocesi Valentina sustinuit occasione clericorum coniugatorum et aliorum constitutorum infra sacros ordines, quorum plurimi, licet rasuram portarent in capite, nutrientes tamen comam, tonsuram congruentem minime deferebant, set mercaturas et alia secularia negotia tamquam laici communiter exercentes, numquam ad ecclesiam pro dicendo cum aliis clericis diuino officio, et pro audiendo rarissime, ueniebant, set et an clerici exsisterent uix liquebat.
Set cum pro excessibus secularibus luxu ab eis commissis capiebantur per secularem iudicem, seu procedebat contra eos curia secularis, profitentes se esse clericos petebant ab Ecclesia defendi, quam ante nisi sicut laici cognoscebant seu honorabant.
Quare nos Raymundus, miseratione diuina episcopus, prout possibile nobis est huic morbo uolentes adhibere medelam, sic de consilio nostri capituli prouidemus statuendum quod prefati clerici non solum rasuras, uelut alii clerici in ciuitate et diocesi Valentina, deferant congruas, nec comas nutriant, set capillos detonsos portent parum subtus aures, et a secularibus negotiis abstineant, maxime indecentibus, si se tueri uoluerint priuilegio clericali.
(9) Quod nullus eleuata cruce extrahat corpus alterius parochie sine cruce cuius erit defunctus.
Non absque multa prouidentia a maioribus nostris sunt prouincie, dioceses et parochie limitate, ut alterius ius parochie nullus inuadat, set unusquisque suis terminis sit contentus.
Et hoc quidem merito, quia si promiscuis actibus rerum turbentur officia, si alii creditum alius subtrahat, si et sua unicuique iurisdictio non seruatur, ecclesiasticus ordo confunditur, qui debuit custodiri.
Set sunt quidam qui suis non contentantur terminis, quin potius eos, quos sibi patres eorum publica seu priuata lege constituerunt, transgredientes, non uerentur ad ea manus extendere ex quibus Deum offendunt, parochiales ledunt ecclesias et simplicium animas in perditionis precipitant laqueum, dum eis conueniunt.
Immo, quod deterius est, quandoque ad hoc illos alliciunt et inducunt quod proprie parochiali ecclesie, que ut mater sacramentis eos spiritualibus educauerat [12], subtrahant iura sua.
Et quidem inter cetera, sicut frequens et clamosa nobis insinuatio patefecit, nonnulli clerici seu persone ecclesiastice ciuitatis et diocesis Valentine parochiam alienam eleuata cruce ingredientes, corpus alieni parochiani defuncti inde in cemeterium suum sepeliendum assumunt et portant seu portari faciunt, sine cruce parochialis ecclesie et non presente eius uicario uel alio qui in hoc uices gerat ipsius.
Cum igitur non solum hoc preiudiciale sit ipsis parochialibus ecclesiis, set et animarum saluti periculosum exsistat, nos Raymundus, Dei gratia episcopus Valentinus, cum consilio et assensu capituli nostri, uolentes, sicut et tenemur ex pastoralis officii debito, talibus amputare delinquendi materiam et cuique parochiali ecclesie iura sua seruare, statuimus quod nullus clericus seu persona ecclesiastica, rector ecclesie uel alius quilibet cuiuscumque status aut condicionis exsistat [13], alienam parochiam eleuata cruce ingrediens, corpus alicuius parochiani defuncti cuiuscumque sexus, etatis aut condicionis defunctus fuerit [14] inde extrahat seu assumat et in cemeterium suum sepeliendum portet, seu extrahi uel portari faciat aut consentiat, sine cruce ipsius parochialis ecclesie et absque rectoris eius seu uicarii presentia aut alterius presbyteri, qui ad hoc per eorum aliquem fuerit deputatus.
Si quis autem contra presumpserit, nisi hoc aliquo speciali sibi iure licuerit, de quo per totum hunc mensem octobris coram nobis uel officiali nostro fidem facere teneatur, eo ipso excommunicationis sententia sit ligatus, eademque excommunicationis sententia ligari uolumus, nedum clericos, immo etiam omnes laicos utriusque sexus, qui contra predicta consenserint aut, cum prohibere possint, permisserint extrahi de domibus, quas inhabitant, corpus alicuius defuncti sine cruce parochialis ecclesie et rectore uel uicario, uel, loco alterius eorum, alio presbytero, ut est dictum; et insuper omnes qui corpus tale portauerint aut dum portatur associauerint seu, cum ita portatum sciuerint, eius interfuerint sepulture.
Sub hac autem constitutione nostra cathedralis ecclesia non intelligitur, cum et de ipsius parochia tota simul et ciuitas et diocesis censeantur.
Sane parochiarum rectores ad ueniendum cum cruce sua, quando ad sociandum parochianum suum defunctum, qui alibi sepeliri debuerit, uocati fuerint, nullam moram nullamque difficultatem ingerant, si et ipsi indignationem nostram uoluerint euitare.
(10) De clandestina desponsatione.
Et de iustitia seculari.
Item, districte precipimus per omnes ecclesias in precipuis festiuitatibus excommunicatos denuntiari publice omnes illos qui in gradu prohibito matrimonia contrahere presumpserint, qui non matrimonia, set contubernia contraxerunt.
Nisi infra annum dispensationem obtinuerint, ex tunc excommunicationis sententia se nouerint innodatos, et interim autem a carnali copula eosdem precipimus abstinere.
Qui uero clandestina contraxerint matrimonia, tamquam excommunicati ab omnibus euitentur, et donec legitime personaliter Ecclesie constiterit, ad inuicem separentur.
Cum iustitia secularis flagrante maleficio, in furto, rapina uel homicidio uel raptu mulierum uel cudendo falsam monetam clericum comprehenderit, non uindictam in ipso exerceat, set eumdem reddat ecclesiastico iudici.
Et cum ita captum reddat ecclesiastico iudici, nisi manifeste excesserit tractando captum enormiter, nullam ex hoc penam incurrat.
Et qui fur fuerit comprehensus, canonice puniatur.
Maleficio autem non flagrante, si iustitia secularis clericum ceperit absque mandato ecclesiastico, reus habeatur secularis iudex [15].