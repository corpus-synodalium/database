In nomine sancte et individue Trinitatis, Patris et Filii et Spiritus sancti.
Amen. 
Nos Aymo divina miseratione episcopus Vercellensis et comes, communicato consilio capituli et canonicorum nostrorum et religiosorum et aliorum prudentum virorum, infrascriptas [1] constitutiones providimus de consilio predictorum in hac sancta synodo salubriter publicare, constitutiones alias nostras nichilominus confirmantes, ut saltem horum penarum metu transgressores a vetitis penitus abstinere debeant et omnino.
(1) In primis [2] monemus, inducimus et hortamur ut constitutiones et statuta sanctorum patrum, canones, concilia et decretales Romanorum pontificum et concilia et statuta a sanctis patribus et summis pontificibus editas necnon leges condam Frederici imperatoris [3] promulgate contra hereticam pravitatem et pro libertate ecclesiastica et omnes constitutiones et statuta editas et edita per legatos sedis apostolice et omnes constitutiones et ordinamenta et statuta per reverendum patrem dominum Othonem Dei gratia archiepiscopum Mediolanensem in provinciali concilio, salva tamen in omnibus protestatione nostra in hac [4] synodo facta et omnes constitutiones et statuta editas tam per nos quam per predecessores nostros, tam super cultu divino quam super vita et honestate clericorum, et omnibus aliis inviolabiliter observentur. 
Et quia humana natura sepe labitur ad delicta et novis morbis nova sunt antidota preparanda, idcirco infrascriptas alias, propter quasdam novitates maligniter attemptatas, nuper de consilio
predictorum salubriter providemus addere antedictis et in hac sancta synodo publicare.
(2) Primo enim statuimus quod, cum beatus Eusebius sit patronus Ecclesie Vercellensis, dignum est ut ab ecclesia cathedrali et eius filiabus etiam honoretur. 
Quare precipimus omnibus rectoribus ecclesiarum nostre civitatis et diocesis ut semel in septimana missam in honore beati Eusebii debeant celebrare, in qua missa prima collecta sit de sancto Eusebio, secunda pro episcopo et congregatione sibi commissa, tertia pro pace [5], ut auxiliante Domino in civitate [6] Vercellarum et diocesi omni tempore status pacificus permaneat et quietus et presbitero autem ipsam missam celebranti et cuilibet ipsam audienti indulgentiam XX dierum ducimus concedendam.
(3) Item officii nostri debitum nos equitate compellit ut [7] nostre matris seu cathedralis ecclesie eiusque prelatorum et canonicorum prerogativis et remediis, quantum cum Deo possumus, intendamus. 
Unde presenti constitutione sanccimus ut ecclesiarum Sancti Eusebii et Sancte Marie, quarum collegia constituunt nostrum capitulum Vercellensem, prelati et canonici, dum personaliter residerint serviendo in ipsis, in omnibus et singulis suis beneficiis, que tenent et habent in civitate et diocesi Vercellensi pro presentibus reputentur, dummodo in ipsis beneficiis curam non habeant animarum, vel nisi capelle sint sine cura, quibus per ipsos vel aliquos nomine ipsorum volumus debite deserviri, vel ex ordinatione seu statuto ecclesie in qua benefitium obtinent, teneantur ex iuramento personaliter deservire vel facere deserviri, seu sedis apostolice mandato, salvis tamen in hiis omnibus constitutionibus nostris factis et per nos seu successores nostros in posterum faciendis, quarum ipsi et eorum quilibet semper [8] utilitatis [9] et tocius cleri nostri servitiis sunt parati.
(4) Item cum conversi, licet illitterati, persone ecclesiastice censeantur et ecclesiastica libertate gaudere intendant, et nonnunquam ratione ipsorum sive sint masculi sive femine [10] in ecclesiis [11] scandalum oriatur et institutio [12] personarum ecclesiasticarum, maxime in ecclesiis secularibus, noscatur ad diocesanos episcopos pertinere, statuimus ne in aliqua ecclesia seculari recipiatur aliquis vel aliqua in conversum vel conversam sine nostra vel successoris nostri licentia et consensu. 
Quod si contra factum fuerit, dicta receptio non valeat et pro nulla habeatur et nichilominus qui dictam receptionem fecerint episcopi arbitrio puniatur. 
Ipsi [13] vero conversi vel converse, etiam per episcopum approbati, in electionibus prelatorum vel clericorum et aliorum spiritualium ecclesie non habeant vocem vel locum.
(5) Item cum rectoribus ecclesiarum parochialium cura parochianorum suorum ab episcopis [14] committatur, qui pastores facti animarum de parochianorum suorum animabus sunt rationem in examine districti iudicii reddituri, dignum est ut eas cognoscant ut oves sanas a scabiosis discernant, medicamina [15] eisdem salubriter impendendo, sanas vero sacramentis Ecclesie reficiendo et aliis suffragiis ecclesiasticis consulando. 
Quapropter statuimus quod omnes utriusque [16] sexus cum presbiteris suis parochialibus in quadragesima debeant confiteri et in die resurrectionis [17] eucharistie recipere sacramenta, et matrimonium contracturi ab eis benedictionem nuptialem recipere, et in peregrinationem [18] ituri peram et baculum, mulieres purificationem post partum, nisi ab alio sacerdote aliqua de predictis reciperent de licentia proprii sacerdotis, et dummodo parrochiani in parrochia sua existant. 
Transgressores autem sciant se excomunicationis vinculo innodatos. 
Unusquisque autem parrochialis sacerdos attente debeat monere parrochianos suos ut in ecclesia parrochiali missam audire debeant singulis dominicis et festivis, statuentes ut presbiteri parrochiales in suis ecclesiis in capite ieiunii et prima die quadragesime singulis annis [19] publicare debeant istud [20] statutum, ne quis possit ignorantiam allegare.
(6) Item cum Dominus sibi decimas reservaverit, et adeo teneantur omnes fideles ad solutionem decimarum, quod earum detentores furtum et sacrilegium dicuntur comittere, que quidem debentur nobis aut ecclesiis a quibus recipiuntur ecclesiastica sacramenta, nisi forte ille que aliquibus laycis in feudum sunt concesse, prohibemus ne aliqua persona cuiuscunque
status, essentie, religionis aut conditionis existat, dicere vel predicare aliqua debeat publice vel secrete, propter fideles ad decimarum subtractionem modo aliquo inducantur vel per quod retrahantur in totum vel in partem a solutione decimarum nobis vel ecclesiis quibus debentur de iure vel de consuetudine facienda. 
Et quare predicti detractores seu susvertores sacrilegi sunt censendi, cum ipsi sint transgressores divini mandati et constitutionum ecclesiasticarum perfide contemptores ipsos excomunicationis
vinculo innodamus.
(7) Item cum periculosum sit excomunicatis comunicare, nonnulli clerici excomunicationis sententiam, qua nulla maior est, non timentes et claves ecclesie contempnentes redire ad gremium matris ecclesie vilipendunt, absolutionis benefitium perquirere negligentes, huic cancero periculoso volentes occurrere statuimus quod si quisquam clericus aut sacerdos sententiam excomunicationis incurrerit latam a legatis vel delegatis Sedis apostolice vel ordinariis suis vel ab alia persona quacumque que potestatem habeat inferendi, proximus prelatus seu superior [21] ipsius excomunicati eum teneatur monere ut infra octo dies a die noticie numerandos et, si forte absens fuerit in ecclesia in qua excommunicatus beneficium obtinet, ut infra XV dies post dictam monitionem debeant beneficium absolutionis impetrare. 
Quod si per [22] eum steterit quo minus impetrarit, ex tunc dictus superior mandet eum per omnes ecclesias, plebanatus seu prepositure seu excomunicatum publice nuntiari et nichilominus fructus ecclesie sue faciat sequestrari. 
Quod si per potentiam dicti clerici hoc exequi dictus superior non poterit, volumus quod elapsis ipsis XV diebus infra octo dies proxime subsequentes nobis vel episcopo qui pro tempore fuerit debeat nuntiare, quod si non fecerit eum superiorem ecclesiastico supponimus interdicto.
(8) Item statuimus quod plebani et prepositi moneant clericos, si qui sunt infra metas plebanatus vel prepositure sue, tabernam tenentes vel in ludis mutuantes vel aliud inhonestum offitium exercentes, sive sint beneficiati sive non, ut ab hiis debeant abstinere vel ipso facto privillegio clericali renuncient. 
Volumus autem quod si post monitionem in aliquo excesserint, quod per ecclesiam non defendantur et nichilominus penam in alia nostra constitutione inflictam incurrant.
(9) Item precipimus quod omnes plebani et prepositi dent in scriptis si sunt in plebanatibus suis vel preposituris aliqui clerici beneficiati illegitimi; item si sunt aliqui clerici publici usurarii; item si sunt aliqui tenentes concubinas publice et si tenuerint secum proprios filium, filios vel filias, et si sunt aliqui premisse prime nostre sinodi transgressores. 
(10) Item precipimus prepositis et plebanis in virtute hobedientie quod fideliter et legaliter imponant collectas titulanis suis quando erunt imponende, quod si inveniatur aliquem gravavisse ultra modum debitum deplum ei restituatur et nichilominus solidi XL nobis de banno persolvantur. 
(11) Item precipimus quod omnes prepositi seculares et plebani libros et paramenta seu ornamenta ecclesiastica et possessiones, decimas et ficta in scripto publico ponere debeant et taliter facere quod venire possint ad noticiam successorum. 
Item precipimus quod titulani ipsorum idem facere debeant de libris, paramentis et ornamentis, possessionibus, decimis, fictis et iuribus aliis ecclesiarum suarum et taliter in scripturam publicam reddigi faciant quod possint, quandocunque necesse fuerit, ad successorum noticiam pervenire, et nichilominus apud plebanum sive plebem transcriptum poni debeant et dimitti, ita quod non invento scripto rerum principalium apud ecclesiam suam apud plebem sive in plebe valeat perpetuo reperiri.
(12) Item precipimus quod unusquisque prepositus et plebanus et omnes similiter titulani prestito iuramento, titulani silicet in manibus plebanorum suorum, presentibus duobus presbiteris seu rectoribus ecclesiarum magis propinquarum ecclesie sue, prepositi vero et plebani in manibus domini episcopi vel alicuius vicariorum suorum, similiter presentibus duobus propinquioribus titulanis, extimationem et valorem ecclesiarum suarum, hoc [23] est reddituum earum, in scriptis reddigere debeant, et quot clericos habeat ecclesia suo beneficiatos, et quantum habet pro beneficio unusquisque honera propter collectas et taleas exprimendo, et huiusmodi consignamentum in manibus domini episcopi poni et tradi debeat, vel illius [24] quem ad recipiendum dicta consignamenta idem dominus episcopus duxerit deputandum. 
Hec autem omnia fieri volumus infra octabas apparitionis Domini proxime venture. 
Et hoc sub pena precipimus interdicti, quam negligentes ex tunc incurrere volumus ipso facto. 
(13) Item precipimus quod omnes rectores ecclesiarum qui non sunt nati de legitimo matrimonio de dispensatione sua infra octo dies, presenti die computata, nobis faciant plenam fidem.
Quod si non fecerint ipsos ab amministratione ecclesiarum suarum ducimus suspendendos, et nichilominus precipimus prepositis et plebanis ut ipsos nobis in scriptis tradere debeant, si quos tales habent, antequam recedant de synodo, et hoc sub pena precipimus interdicti. 
Plebani non recedant quousque nobis dederint in scriptis habentes ecclesias qui non sunt presbiteri.
(14) Item constitutioni nostre addicientes statuimus quod nullus, significando Romano pontifici vel metropolitano nostro ecclesiam vel benefitium aliquod tanto tempore vaccavisse quod ad eorum aliquem sit collatio devoluta, benefitium debeat impetrare, nisi primo ipsi impetranti constiterit de huiusmodi vaccatione ad nostram vel successoris noticiam pervenisse.
Quod si quis contra fecerit excomunicationis sententiam incurrat, et nichilominus nostro arbitrio puniatur.
(15) Item addicientes constitutioni concilii provincialis statuimus et ordinamus quod quicumque statutum, preceptum, decretum, bannum, interdictum seu mandatum fecerint aut fieri fecerint aut factum servaverint aut dederint auxilium, conscilium vel favorem contra presentationes litterarum summi pontificis seu delegati vel delegatorum ab eo seu nostrorum vel vicariorum nostrorum seu alterius iudicis ecclesiastici cuiuscumque aut contra admonitores vel citatores ex forma dictarum literarum sive contra excomunicatores vel denunciatores sententiarum, excomunicationum vel interdictorum, vel observatores earum publicum vel occultum denuncientur excomunicati propter hoc per totam civitatem Vercellensem et diocesim.
(16) Item cum nonnulli qui dicunt se exemptos, qui contra nervum ecclesiastice discipline, que ab omnibus est servanda, excomunicatos maiori excomunicatione scienter recipiant ad divina, suo privilegio abutentes cum eorum privilegia se ad talia non extendant, precipimus in virtute Spiritus sancti ne aliquis missam eorum audiat nec eis aliquatinus participare presumat quos sciverit excomunicatos ad divina recepisse scienter, ut in eo puniantur in quo nequiter peccaverunt usque ad satisfationem condignam.
(17) Item cum in prima nostra synodo nobis retinuerimus taxationem clericaturarum seu beneficiorum que obtinent clerici in ecclesiis nostre civitatis et diocesis una cum ministris ipsarum tanquam personalia beneficia clericatus, volentibus pro videre indempnitatibus ipsarum ecclesiarum et questionum materiam inter ipsos [25] clericos et eorum ministros pariter evitare, pro vida deliberatione presenti sancta synodo decernimus et taxamus quod in ecclesia cuius annui redditus et proventus librarum XXV quantitatem non excedunt et ad illam quantitatem attingunt, beneficium clericale clerici personaliter non residentis quantitatem [26] librarum trium non excedat. 
In ecclesia vero cuius annui redditus seu proventus librarum XXX quantitatem non excedunt et ad illam quantitatem atingunt et non ultra, beneficium clericale clerici personaliter non residentis quantitatem librarum quinque non excedat. 
In ecclesia autem cuius reditus seu proventus annui quantitatem librarum XL attingunt et non ultra, beneficium clericale clerici personaliter non residentis quantitatem librarum VIII non excedat.
In ecclesia vero cuius redditus seu proventus annui quantitatem librarum quinquaginta attingunt et non ultra, beneficium clericale clerici personaliter non residentis quantitatem librarum X non excedat.
In ecclesia vero cuius redditus seu proventus annui excesserint aliquam predictarum quantitatum, beneficium clericale clerici personaliter non residentis extimetur et valeat secundum taxationes premissas, premissis tamen in maioribus ecclesiis, sicut in preposituris et plebanatibus et similibus ab antiquo distinctis, nichilominus persistentibus in statu pristino et antiquo.
(18)  Item cum ad bonum civitatis Vercellensis et totius christianitatis statum pertineat Deo servire et manutenere et deffendere ecclesias et ecclesiasticam libertatem, idcirco statuimus et ordinamus ut pronuntiationes infrascripte facte temporibus nostris et ad instinctum et operationem nostram per illustrem virum dominum Guillielmum marchionem Montisferrati et alios collegas, arbitros et arbitratores super reformatione status civitatis Vercellarum MoCCoLXXXVIII de mense aprilis, continentes quod omnia statuta et capitula civitatis Vercellarum que sunt contra Ecclesiam et libertatem Ecclesie cassentur et pro cassis et irritis penitus habeantur et quod de cetero nulla statuta fiant nec facta serventur contra ecclesiasticam libertatem, et alie pronuntiationes facte MoCCoLXXXVo continentes ut supra et cassationes et irritationes statutorum et ordinamentorum factorum contra ecclesiasticam libertatem, facte per dominum Systum de Ponzano tunc potestatem Vercellensem et credenciam civitatis Vercellensis facte MoCCoLXXXVIIo, dies iovis IIIIo septembris, ut constat per cartam factam per Petrum de Salimbono notarium et omnia alia statuta, ordinamenta, consilia sive credentie communis Vercellensis et pronuntiationes, promissiones, obligationes, sacramenta, transactiones et concordie hinc retro facta et facte et omnia privilegia data vel facta ab aliquo, modo aliquo vel casu super libertatibus, immunitatibus, privilegiis et iuribus domini episcopi, episcopii et Ecclesie Vercellensis et ecclesiarum et clericorum civitatis Vercellensis et diocesis observandis et in favorem et utilitatem domini episcopi, episcopii et Ecclesie Vercellensis et hominum suorum, cassata et non cassata, perpetuo ab omnibus et singulis debeant observari, ita et taliter
quod non possint ab aliquo seu aliquibus aliqualiter removeri, mutari vel infringi modo aliquo sive casu, et alia contraria totaliter vel particularite antedictis, si qua sunt vel [27] fient imposterum, pro cassis et irritis habere penitus et tenere. 
Et qui contra fecerit vel predicta omnia et singula non servaverit cum effectu, ipso facto penam excomunicationis incurrat, a qua absolvi nullo modo possit nisi demum omnibus expensis, danpnis et interesse illatis episcopo et episcopio et Ecclesie Vercellensis [28] et locis et hominibus suis primitus integre restitutis.
(19) Item interdicimus ingresum ecclesie omnibus et singulis prelatis, ministris et clericis nostre civitatis et diocesis qui vocati ad presentem synodum non venerunt, nisi habuerint iustam causam vel nisi de nostra recesserint gratia speciali.
(20) Item statuimus et precipimus in virtute hobedientie omnibus et singulis abbatibus, prioribus, prepositis et plebanis nostre civitatis et diocesis ut capere debeant exemplum omnium constitutionum nostrarum lectarum in hac sancta synodo, tam per Bornetum quam per Petrum de Moxo notarios nostros, et exemplum constitutionum domini legati necnon constitutionum domini Ottonis Dei gratia Mediolanensis archiepiscopi factarum per ipsum in provinciali concilio, sive illarum quarum copiam alias non habuerunt necnon et librum synodalem sacramentorum infra octabas Epiphanie proxime venture, et ea capient ab ipsis notariis nostris vel ab altero ipsorum et non ab alia persona et sigilli nostri munimine roborata, et ea omnia legere vel legi facere et publicari subditis et titulanis suis et canonicis suis infra duos menses proximos subsequentes, computandos a die qua receperint supradicta, ne quis possit ignorantiam allegare. 
Presbiteri vero parrochiales librum premissum sacramentorum synodalem capere debeant
infra terminum suprascriptum ab eisdem notariis si eum non habent, de quo libro habeat notarius ab illo cui ipsum dabit, si fuerit abbas, prior, prepositus vel plebanus solidos XX Papiensium, si fuerit alius sacerdos vel clericus non habeat notarius ultra solidos XV. 
Qui autem exemplum predictorum et librum premissum non ceperint et ea ut supra publicari non fecerint ut supra infra terminos superius constitutos, sententiam excomunicationis incurrant et nichilominus exemplum premissorum omnium ab eis vel ab altero ipsorum capere teneatur.
In premissis autem omnibus et singulis nobis et successoribus nostris specialiter et expresse auctoritatem et potestatem liberam retinemus addendi, diminuendi, interpretandi, declarendi, mutandi, corrigendi, revocandi et etiam anullandi omnimode in quolibet premissorum ad nostram
et successorum nostrorum plenam et liberam voluntatem [29].
In cuius rei testimonium et perpetuam firmitatem premissa omnia scribi et in publicam formam [30] reddigi mandavimus per notarium infrascriptum et sigilli nostri apensione munimine roborari.
Actum in palatio episcopali Vercellensi. 
Anno Domini MoCCoLXXXVIII [31], indicione prima, die mercurii X novembris. 
Presentibus testibus domino Symone abbate Sancti Stephani Vercellensis, domino Hugutione abbate Sancti Andree Vercellensis , dominis Rofino de Albano preposito, Alexio archipresbitero [32], Petro de Sancto Sebastiano canonicis ecclesie Vercellensis, Taverna canonico Astensi, presbitero Iacobo de Monteioveto, donno Guillielmo preposito Sancti Damiani, Petro Borneto canonico Bugellensi et multis aliis tam religiosis quam secular ibus ibidem ad synodum convocatis.
[33] Ego Petrus de Moxo notarius iussu prefati domini episcopi premissas constitutiones in hac sancta synodo legi et publicavi et hanc cartam scribi feci et meum signum apposui.