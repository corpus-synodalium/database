IN nomine sanctae et individuae Trinitatis, Patris, et Filii, et Spiritus sancti. 
Amen. 
Constitutiones synodales editae cum consilio sui venerabilis capituli in sancta Synodo Paschali celebrata in Ecclesia Helenensi per reverendum in Christo patrem et dominum dominum Raymundum divina providentia Helenensem Episcopum, congregatis Abbatibus, Prioribus, rectoribus, et curatis, vel eorum procuratoribus, XVII. die mensis Maji, anno a Nativitate Domini MCCCLXXX. sequuntur in haec verba. 
Cum pastoralis officii debitum remediis invigilare debeat subditorum; ideo tam ad extollenda justorum praeconia, quam reprimendas insolentias transgressorum, circa ea serventibus votis intendimus, vacamus instantius, ac operosae officium solicitudinis impertimur, quae utilitatem gregis nobis crediti aut profectum concernere dignoscuntur. 
Nam dum subditorum nostrorum excutimus onera, dum scandala removemus, in ipsorum quiete quiescimus, et virtutum ac morum gloria gloriamur. 
Sed quia est proclivis ad prohibita humana sensualitas, per quod morum subversio in clero et populo suas frequenter fimbrias dilatavit; expedit ut per determinationis opportunae suffragium auctoritas praesentis percultoris providi sarculum exstirpet vitia, virtutes inserat, excessus corrigat, mores prout erit possibile corroboret et reformet. 
Sane a praedecessoribus nostris in Helenensi Ecclesia tam provide quam consulte nonnulla fuerunt edita statuta; quorum quaedam, quia poenalia non existunt, a pluribus nostris subditis non servantur, quaedam non fuerunt utentium moribus approbata, quaedam exposcente temporum dispositione et prout exigit hominum mutatio qualitatum, sunt consultius immutanda, sunt aliqua de novo exigente hominum malitia statuenda. 
Iccirco nos Raymundus miseratione divina Helenensis Episcopus, de consilio et assensu venerabilis capituli nostri constitutiones infrascriptas cum multa maturitate digestas, pro subditorum nostrorum animarum commodo et salute, necnon quiete Ecclesiasticae libertatis, ad laudem et honorem divini nominis, ac totius curiae supernorum, facimus, statuimus, ac etiam ordinamus, et in his scriptis illas etiam promulgamus: decernentes easdem ac mandantes universis nostris subditis pro constitutionibus synodalibus irrefragabiliter observari. 
(1) Ut curati parochianos, qui non confessi fuerint, et non communicaverint infra annum, ad divina non admittant, nec ad Ecclesiasticam sepulturam. 
DUdum a felicis recordationis domino B. praedecessore nostro fuerat statutum, quod curati non praesumerent quemquam admittere ad Ecclesiasticam sepulturam, nisi infra annum sua peccata confessus fuerit idoneo sacerdoti, et sacrum receperit Eucharistiae sacramentum. 
Sed quia sunt quamplures suae salutis immemores, qui per longa tardant tempora confiteri, ac praefatum recipere sacramentum; iccirco huic morbo volentes adhibere medelam, statuimus, et de assensu nostri capituli ordinamus, quod quisquam fidelis Christianus infra nostram dioecesim constitutus, saltem semel confiteri sua peccata, et sacrum recipere Eucharistiae sacramentum anno quolibet teneatur; et quicumque curati nobis subditi habere nomina parochianorum suorum confitentium et communicantium teneantur, et quos confessos et communicatos, nisi de confessoris voluntate, ad tempus a communione duxerint abstinendum, eis non constiterit, vivos de Ecclesia ejiciant, et mortuos non admittant ad Ecclesiasticam sepulturam. 
(2) Ut clerici beneficiati teneantur ter in anno recipere Eucharistiae sacramentum. 
ET si non frequentius, saltem ter in anno, nisi forte caussa rationabili suadente confessor eis aliud duxerit consulendum, omnes religiosi et beneficiati nostrae dioecesis, postquam ad limites pervenerint pubertatis, sub excommunicationis poena in Pascha, Pentecoste, et Natali Domini, teneantur sacrum recipere Eucharistiae sacramentum. 
(3) Ut curati nomina illorum, qui in excommunicatione steterint ultra annum, teneantur ad Ordinarium deportare. 
CUm non careant scrupulo haereticae pravitatis, qui animo pertinaci ultra annum in excommunicatione persistunt, claves sanctae matris Ecclesiae contemnendo; iccirco in virtute sanctae obedientiae injungimus rectoribus et curatis nostrae dioecesis, quod parochianorum suorum nomina, qui per dictum tempus publice et nominatim in excommunicatione steterint, teneantur ad Ordinarium deportare: qui contra tales, tamquam contra suspectos de Fide, procedat, vel aliis remediis, prout sibi de Jure videbitur procedendum. 
(4) Ut clerici beneficiati, qui in excommunicatione steterint ultra annum, Beneficii fructibus sint privati. 
CUi sua culpa per annum fidelium communio denegatur, fructus sunt Ecclesiastici auferendi, ac suffragio Ecclesiastico reddit se indignum. 
Iccirco Juris rigorem in animarum favorem merito amplectentes, statuimus ut beneficiati, qui nominatim sua culpa excommunicati publice steterint ultra annum, Beneficii fructibus suspendantur, fabricae Helenensis Ecclesiae applicandis. 
(5) Ut clerici in sacris ordinibus constituti in publice non tripudient, neque ludant. 
MOderationes, quas circa constitutiones contra clericos in sacris ordinibus constitutos, ludentes ad taxillos, vel tripudiantes in publico, consulte nuper editas, excommunicationis poenam in pecuniariam commutantes, eo quia pro communi utilitate credebantur inductae, sicut experientia docet, ad noxam tendere dignoscuntur, constitutione presenti, quam jubemus inviolabiliter observari, suadente utilitate, de voluntate et assensu venerabilis Helenensis capituli, consultius in melius duximus reformandas. 
Iccirco in parte constitutiones super hoc olim editas renovantes, clericos in sacris ordinibus constitutos, tam ludentes ad taxillos, quam et tripudiantes in publico, volumus quod excommunicationis incurrant sententiam, prout in constitutionibus fel. rec. B. praedecessoris nostri noscitur esse cautum. 
(6) Poena rectorum, qui ad sanctum Chrisma alium mittunt, quam in sacris ordinibus constitutum. 
QUamquam fuisset alias provide statutum, quod per rectorem aliquem vel curatum non mitteretur ante Paschae solennitatem ad sanctum Chrisma nisi in suis ordinibus constitutus, prout exposcunt canonicae sanctiones; quia hoc pluribus non servatur, immo meros transmittunt laicos pro eodem; iccirco praesenti constitutione ducimus ordinandum, ut quicumque curatorum contrarium faciens viginti solidorum poenam incurrat monetae currentis, quos fabricae Helenensis Ecclesie volumus applicari. 
(7) Ut presbyteri Ordinarii literas exsequentes, per propria nomina subscribant. 
VIam scandalis praecludere cupientes, quae sepius in ordinariis processibus oriuntur, statuimus, ut literis que tam per nos, quam officiales nostros presbyteris curatis et non curatis infra dioecesim diriguntur, presbyteri tales literas exsequentes, in eisdem per propria nomina se subscribant, diem, mensem, et annum etiam inserentes, alias nostro arbitrio puniendi. 
(8) Poena contra juramenta temere violantes. 
QUia nonnulli, quos hostis antiqui invidia procurante, in sui contumeliam creatoris, et non modicum animarum suarum dispendium et jacturam, temere violant in judicio et extra per eos praestita juramenta; nos huic morbo damnabili et pestifero, quantum possumus, desiderantes remediis competentibus obviare; hac constitutione perpetuo valitura sancimus, ut si quis clericus famae sue prodigus, propriique persecutor honoris, juramenti religionem spreverit, et nulla cogente necessitate dejeraverit, et hoc spontanee sit confessus, vel legitima probatione convictus, vel de praemissis constiterit evidenter, poenam centum solidorum eo ipso se noverit incursurum: quorum medietas ejus Ordinario confiscetur; aliam vero medietatem pecuniae, quae habebitur, operi Helenensis Ecclesiae volumus applicandam. 
Dignum est enim, ut quos Dei timor a malo non revocat, temporalis saltem coerceat severitas disciplinae. 
Et si solvendo non fuerint, sic alias reatus talium castigetur, quod poena ipsorum caeteris auferat audaciam similia praesumendi. 
Salvis tamen omnibus aliis poenis canonicis contra tales editis, quas per constitutionem praesentem non intendimus in aliquo relaxare. 
(9) Poena contra evocantes clericos ad judicium saeculare. 
HAbet tam Jure canonico quam civili libertatis Ecclesia privilegium, ut clericus in caussa civili, vel etiam criminali, volens etiam et consentiens, nequaquam valeat coram saeculari judice conveniri. 
Praesumunt tamen aliqui clerici et laici clericos super violentiis et injuriis, et, quod est absurdius, super decimis, ad saeculare judicium trahere, ac temere evocare. 
Judices etiam saeculares falcem suam immittentes in segetem alienam, de caussis inter clericos hujusmodi cognoscentes, captis pignoribus, ac multa indicta, cogunt clericos sic conventos, et sententialiter condemnatos satisfacere, fori praescriptione declinante jurisdictionem aliquatenus non admissa. 
Unde cum praedicta in praejudicium vergant, et non modicum, Ecclesiastice libertatis; iccirco approbante venerabili nostro capitulo statuimus, ut clericus aut laicus, qui in criminalibus, civilibus, temporalibus, aut spiritualibus, clericum evocaverit coram judice saeculari, excommunicationis incurrat sententiam eo ipso, ac nihilominus clericus actionem sic temere attentatam amittat. 
Sententias quoque praedictas, tanquam a non competenti judice latas, decernimus viribus penitus vacuatas: consuetudine aliqua, quae dicenda est potius corruptela, in contrarium non obstante. 
(10) Ut conspiratores, et dantes libellos famosos, sint excommunicationis sententia innodati. 
COnspiratorum genus odibile cupientes a perversitate hujusmodi coercere, nostro approbante capitulo excommunicamus et anathematizamus omnes conspiratores, et colligationes illicitas facientes contra quoslibet in clero constitutos. 
Sententiam autem hujusmodi ad praeterita duximus extendendam, nisi infra mensem a tempore scientiae quis conspirationem et colligationem hujusmodi pro posse duxerit revocandam. 
Simili sententia innodamus omnes illos, qui contra constitutos in clero libellos famosos composuerint, et qui componi fecerint, et qui compositos inventos non ruperint absque mora. 
(11) Ut quamdiu sint excommunicati in Ecclesia ab homine vel a Jure, cessent presbyteri a divinis. 
SI ad divina officia, Ecclesiastica sacramenta, vel etiam sepulturam clerici admittunt publice excommunicatos, vel etiam interdictos, praeter alias poenas a Jure statutas, illis est ingressus Ecclesiae interdictus: et si antequam ad arbitrium illius, cujus sententiam contempserint, immisceant se divinis, irregularitatis laqueo se involvunt. 
Iccirco ad hoc periculum evitandum precipimus omnibus clericis, quod quamdiu concubinarios, usurarios publicos, bonaque tenentes morientium, qui non solverint infra annum, et alios quoscumque publice excommunicatos nominatim ab homine vel a Jure in Ecclesia sciverint interesse, cessent penitus a divinis. 
(12) Contra religiosarum monasteria frequentantes. 
REligiosarum monasteria frequentantes sint clerici excommunicationis sententia innodati. 
Illos tamen in hoc casu dici volumus frequentantes, qui amplius quam semel in mense, nisi urgens necessitas aliud suaserit, illuc vadant, nec tunc nisi de Ordinarii licentia speciali. 
Beneficiatos autem in dictis monasteriis, et procuratores eorum, et qui pro celebrando, officiando, orando vel procurando tantum iverint, nolumus comprehendi: proviso tamen quod per tales fraus vel fictio non interveniat in praedictis. 
Alioquin fictor hujusmodi vel fraudator praedictam incurrat sententiam ipso facto. 
(13) Ut beneficiatus contra Ecclesiam non advocet, vel procuret. 
CUm Ecclesia una sit, unum Deum praedicet atque colat, et omnia quae ipsa Ecclesia habet est patrimonium crucifixi; quilibet clericus beneficiatus, qui de ipso patrimonio vivit, ipsam non impugnare, sed potius defendere teneatur, et aliqui clerici beneficiati de patrimonio supradicto contra eam in caussis non dubitent laicis patrocinium impertiri; iccirco praesenti constitutione sancimus perpetuo valitura, quod nullus beneficiatus in aliqua caussa, quam clericus aliquis contra aliquem laicum ratione sui Beneficii habeat, agendo in judicio Ecclesiastico, seu etiam seculari, laico contra clericum, nisi in casibus, in quibus permissum est clerico, nisi in casibus, in quibus permissum est clerico coram saeculari judice postulare, impendat patrocinium in judicio, vel extra, publice vel occulte, advocati, vel procuratoris officium exercendo. 
Contrarium facientes viginti librarum poenam incurrant: cujus poenae medietas aerario nostro, reliqua vero fabricae Helenensis Ecclesiae applicetur. 
(14) Contra clericos, qui bonorum faciunt cessionem. 
CLerici qui bonorum cessionem fecerunt, vel facient in futurum, per manum curatoris dati bonis per curiam teneantur recipere alimenta. 
Et quia quotidie recipiunt pecunias mutuo, tacito quod fecerint cessionem, et illa postea se tuentes defraudant ignorantes quotidie creditores, maximum cleri opprobrium, et suarum animarum non modicam laesionem; statuimus, ut via figmentis hujusmodi praecludatur, et ut evitari valeant tales fraudes, quod clerici beneficiati, qui amodo talem fecerint cessionem, reddantur inhabiles ad quodcumque Beneficium consequendum. 
(15) Contra beneficiatos, qui ultra mensem in anno a Beneficiis absque licentia se absentant. 
NOnnulli fraudem legi facere molientes, per unum mensem a propriis Ecclesiis vel Beneficiis absque nostra licentia se absentant, prout ipsis concedit constitutio synodalis. 
Demum redeuntes, resident per aliquot dies ibi, et iterum per mensem alium se absentant, nulla a nobis petita licentia nec obtenta, contendentes dictae synodalis constitutionis Beneficio suffragari. 
Iccirco fraudem hujusmodi evitantes, ne verbis, et non rebus lex censeatur imposita, cum sit potius contrarium faciendum; constitutionem super hoc editam declarantes, mandamus quod nisi per unum mensem in anno absque licentia clericus a sua Ecclesia vel Beneficio se absentet. 
Alias incurrat sententiam contra absentes a propriis Ecclesiis promulgatam, nulla a nobis petita licentia, nec obtenta. 
(16) Ut non admittantur ad Beneficium anniversarium, vel aliud opus pium, reditus qui fomentum recipiunt ab usuris. 
NOn est putanda eleemosyna, si pauperibus dispensetur ex rebus illicitis acquisitum. 
Nam et qui male accipit ut bene dispenset, gravatur potius quam juvatur. 
Et ideo, ne sub obtentu eleemosyne cum peccato aliquid acquirere studeamus, prohibet Scriptura dicens: 
Hostiae impiorum abominabiles sunt, que ex scelere offeruntur. 
Nam cum quid offertur ex scelere, plus omnipotentis Dei iracundiam irritat, quam placat. 
Abusum igitur in hac dioecesi inolitum compescere molientes, statuimus ne aliquorum oblationes in Beneficium Ecclesiasticum ad anniversarium, seu aliud opus pium amodo admittantur, quarum reditus vel proventus fomentum suscipiunt ab usuris. 
(17) Contra clericos, qui directe vel indirecte de mutuata pecunia aliquid suscipiunt ultra sortem. 
DOlentes referimus quod non solum laici, sed etiam clerici, et, quod gravius est, in sacris ordinibus constituti, usurarum crimen utriusque Testamenti pagina condemnatum exercere in hac dioecesi non verentur, gravissimas poenas juris, quas ob hoc incurrunt, absque dubio non timentes. 
Nos igitur hoc crimen abominabile cupientes ab hac dioecesi, et potissime a Dei servitoribus, posse tenus exstirpare, in parte Lateranensi Concilio inhaerentes, statuimus, quod quicumque clerici, directe vel indirecte, pro pecunia mutuata, vel in posterum mutuanda, aliquid receperint ultra sortem, nec ad communionem admittantur altaris, nec Christianam, si in hoc peccato decesserint, accipiant sepulturam, et donec ad nostri arbitrium satisfecerint, officio et Beneficio sint suspensi; praeter alias poenas Juris, quas volumus in suo robore permanere. 
(18) Contra vestimentis et vasis Ecclesiasticis abutentes. 
VEstimenta Ecclesiae, et vasa quibus Domino ministratur, cum sacrata debeant esse et honesta, illa non decet in aliis usibus, quam Deo dignis, et Ecclesiasticis deservire. 
Et quia nonnulli clerici et laici sacris vestibus in tripudiis, et spectaculis, et etiam sacris vasibus abutuntur, ne ultio quae Balthassar Regem percussit, dum cum optimatibus regni sui in vasibus, quae asportaverat Nabuchodonosor pater ejus de templo quod fuit in Hierusalem, ad humanos usus convertit, super taliter abutentes veniat, et tales corruant ad profundum; sub excommunicationis poena, quam promulgamus in contrarium facientes, nullus de caetero illis utatur ad alios usus, quam Ecclesiasticos, et divino officio deputatos. 
(19) Quod pro Romana Ecclesia et cessatione schismatis fiat oratio generalis. 
UT omnipotens Deus pacem in Ecclesia sponsa sua multiplicatis intercessionibus largiatur, ordinamus, quod omnes rectores et curati in suis Ecclesiis pro Romana Ecclesia, et cessatione schismatis diebus singulis orationem faciant specialem, prout fit in Ecclesia Cathedrali. 
Et clericis illam facientibus, laicis dicentibus unum Pater noster, et duo Ave Maria, vere poenitentibus et confessis, ultra indulgentias a domino Narbonensi Archiepiscopo in sua provincia jam concessas, quadraginta dies de injunctis sibi poenitentiis misericorditer in Domino relaxamus. 
(20) Ut in qualibet Ecclesia unus deputetur, qui eleemosynas quaerat pro opere Helenensis Ecclesiae construendo. 
REctor quilibet vel curatus parochianum curet aliquem procurare, qui diebus Dominicis et festivis in eorum Ecclesiis eleemosynas quaerat pro opere Helenensis Ecclesiae construendo, et quoscumque quaerentes ibi eleemosynas antecedat. 
Et tam rectori procuranti, quam dictas eleemosynas postulanti, et illis qui dicto operi ipsas eleemosynas erogabunt, vere poenitentibus et confessis, quadraginta dies de injunctis sibi poenitentiis misericorditer in Domini relaxamus. 
(21) Ut fructus primi anni Beneficiorum vacantium in sede, et medietas aliorum de dioecesi, fabricae Helenensis Ecclesiae applicentur. 
HElenensis Ecclesia matrix est omnium de dioecesi et magistra, et tam in ea, quam infra dioecesim Beneficia obtinentes, et maxime cum necessitas hoc suadet, illius fabricae obligantur. 
Cum igitur illius fabrica nullos habeat reditus vel proventus, per quos opus jam in ea coeptum, et necessarium debitum consequi valeat complementum, praesenti constitutione ducimus statuendum, ut fructus Beneficiorum vacantium, vel vacaturorum primi anni dicta Ecclesia constitutorum ab integro, et medietas aliorum de dioecesi, aliter quam permutationis caussa dictae fabricae, donec opus perfectum fuerit, approbante venerabili nostro capitulo, applicentur. 
(22) Ut notarii in contractibus possessionum Ecclesiarum confrontationes ponant Orientis, Occidentis, Septemtrionis, et Aquilonis, et teneantur possessionis exprimere quantitatem. 
EX defectu confrontationum in contractibus indebite expressarum, de quibus tractu temporis notitia non habetur, plures reditus Ecclesiastici possessionibus impositi continue deperduntur. 
Iccirco, ne notariorum negligentia tam grave Ecclesiis praebeat detrimentum, in virtute sanctae obedientiae, et sub excommunicationis poena omnibus notariis praecipimus et mandamus, quatenus in quibuscumque contractibus Ecclesiasticis, in quibus confrontationes necessariae habebuntur, illas ponere teneantur, Orientis, et Occidentis, Septemtrionis, et Aquilonis, vel Cercii, et Meridiei, necnon ipsius possessionis exprimere quantitatem. 
(23) Ut die Veneris sancta nec decimae dividantur, nec aliquod servile opus fiat per quemlibet Christianum. 
QUia in passione Sanctorum jubemur Dominum venerari, dignum profecto, justum, et salutare exsistit, ut die suae sanctissimae Passionis festi venerationis gratias referamus, per quam vitae suffragium consequimur et salutem. 
Illa est memorialis dulcissima, in qua gratam redemptionis nostrae recensemus memoriam, in qua a malo retrahimur, et confortamur in bonum, et ad virtutum et gratiarum proficimus incrementa. 
Haec est Passio gloriosa, pro humani generis redemptione sustenta, in qua mortem nostram recolimus mortuam, nostrumque interitum interiisse, ac lignum vivificum ligno crucis affixum, fructum nobis attulisse salutis. 
Hec est commemoratio gloriosa, quae fidelium animos replet gaudio salutari cum infusione laetitiae omnibus debet devotionis lacrymas ministrare. 
Passionem igitur Dominicam recolentes, per quam liberati sumus, vix debemus lacrymas continere in hac sacratissima commemoratione. 
Adest nobis suavitatis gaudium, simul et lacrymae, quia in eo congaudemus lacrymantes, et lacrymamur devote guadentes, laetentes habemus lacrymas, et laetitiam lacrymantes. 
Die Veneris ergo sancta, in qua spiritualis illius Passionis et redemptionis nostrae memoriam recensemus, in aliis, quam illius commemoratione tam salubri, vertere non debemus aciem nostrae mentis. 
Iccirco omnibus nostris dioecesanis, tam clericis quam laicis, in virtute sanctae obedientiae, et sub excommunicationis poena praesenti constitutione precipiendo mandamus, ut nullus decimas exigere, solvere, vel praesumat dividere dicta die. 
Alias solventes die sic prohibito, a decimali debito nullatenus liberentur. 
Nec aliqui circa quaecumque servilia officia ipsa die curent intendere quoquo modo, sed tantum in illa salutifera Passione invigilent et intendant, cujus fieri participes mereantur. 
Hanc quidem nostram constitutionem sub dicta poena jubemus per rectores et curatos nostrae dioecesis die ramis palmarum in Ecclesiis suis, dum fuerit major multitudo populi, anno quolibet publicari. 
(24) Ut prima die rogationum non comedantur carnes. 
JUbemus omnibus clericis nostre dioecesis, quod prima die rogationum ab esu carnium studeant abstinere, et solum curent Quadragesimalibus cibis uti: et quicumque rectores, et curati plebem suam moneant et inducant ad simile faciendum. 
(25) Ut omnes curati constitutiones provinciales et synodales habere procurent. 
IN virtute sanctae obedientiae praecipimus omnibus Abbatibus, Prioribus, rectoribus, et curatis, quod constitutiones omnes, tam provinciales, quam etiam synodales, tam nunc, quam alias editas, infra quatuor menses continue subsequentes habeant, et habere procurent, si nostram voluerint effugere ultionem, et in proxima celebranda Synodo illas teneantur eorum quilibet deportare ad probandum eas cum illis Ecclesiae Cathedralis: inobedientes nostro arbitrio puniendos. 
Editae, lectae, et publicatae constitutiones praedictae in choro Ecclesiae Helenensis, die et anno predictis, presentibus reverendis in Christo patribus dominis Arnaldo Dei gratia Abbate Sancti Andree de Sureda, domino Jacobo Sanctae Marie de Aspirano, Arnaldo Sancte Marie de Corniliano, Dei gratia Prioribus Helenensis dioecesis, honorabilibus dominis Raynaldo de Ulmo licentiato in Decretis, archidiacono Confluentis, Arnaldo Terreni Decretorum doctore sacrista, Nicolao AEgidii, Juliano Linas in utroque Fraxaneti magistro in artibus, Bernardo Catalani, et Petro Cuche, et Bernardo Guiraudi, canonicis Ecclesie Helenensis, honorabili domino Petro de Podiolo licentiato in Decretis, predicti domini Episcopi vicario generali, Raymundo de Ponthaco, Petro Fabri, notariis Helenae, testibus ad premissa vocatis specialiter et rogatis. 
Et me Petro de Puteo praefati domini Episcopi scriba et notario continuo, qui praemissa requisitus recepi. 
