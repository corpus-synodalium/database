(1) De lusoribus ad aleas et taxillos, et denuntiantibus eos.
Anno Domini millesimo ducentesimo septuagesimo tertio, nono kalendas nouembris, nos frater Andreas, diuina miseratione Valentinus episcopus, prout moris est et a sanctis patribus constitutum, sanctam synodum in Valentina ecclesia celebrantes, sacra approbante synodo statuimus quod constitutiones per nos facte circa honestatem clericorum inuiolabiliter obseruentur.
Recolentes autem olim salubriter statuisse ne aliquis clericus in ciuitate et diocesi Valentina ad aleas ludere presumat uel ad ludum aliquem taxillorum, et quod uiolatores ipsius constitutionis penam quinque morabitinorum ipso facto incurrant.
Volentes adhibere remedium quod ipsa constrictius et firmius obseruetur, prefate constitutioni adicimus quod si quis aliquem transgressorem constitutionis predicte nobis uel officili nostro denuntiauerit, ita quod probari possit, tertiam partem de pena predicta habeat, constitutione predicta nichilominus in suo robore duratura.
(2) De ueste rotunda.
Item, quia nobis constat quod constitutio, quam olim fecisse recolimus, qua cauetur quod clerici parochiales et alii sacerdotes ciuitatis et diocesis Valentine rotundis utantur uestibus, quas portant exterius, et honestis, non seruatur ab omnibus ut decet, ex quo leditur clericorum religio et honestas, presertim cum uideantur hoc facere in contemptum, ex quo reddunt se notabiles de inobedientia manifesta.
Volentes ipsam in suo robore permanere et strictius obseruari, eamdem ad omnes diacones eiusdem ciuitatis et diocesis et ad alios etiam in sacris ordinibus constitutos beneficia ecclesiastica obtinentes extendi uolumus.
Adicientes eidem quod quicumque deinceps superiorem uestem portauerit non rotundam, ipsa uestis ipso facto fabrice ecclesie beate Marie uirginis applicetur.
Et si quis infra decem dies a tempore mandati super hoc recepti ipsam uestem fabrice non dederit, ipso facto sententiam excommunicationis incurrat.
Et ut melius nobis constare possit de illis qui se reddiderint contemptores, statuimus quod clerici parochiales ciuitatis et diocesis circa hoc diligenter uigilent, et si qui fuerint in suis parochiis non sentantes constitutionem predictam, ipsos nobis uel officiali nostro manifestare procurent.
Statuentes nichilominus quod si quis eorum circa hoc inuentus fuerit negligens uel remissus, penam quinque morabitinorum incurrat, predicte fabrice similiter applicandam, nullam super hoc misericordiam habituri.
Volentes etiam presentem constitutionem ab omnibus clericis parochialibus firmiter obseruari, precipiendo mandamus quod clericos, quos constitutionem de lusoribus factam et istam de portandis rotundis uestibus sciuerint non seruare, in suis ecclesiis nullatenus celebrare permittant, alias penis eisdem constitutionibus contentis se nouerint subiacere.
(3) Quod oratio dominica alta uoce cantetur.
Item, quia intelleximus quod multi sunt in nostra ciuitate et diocesi, qui ignorant orationem dominicam, scilicet Pater noster, seu ipsam perfecte non sciunt, et sunt paucissimi qui sciant Credo in Deum, in quibus multum consistit nostre fidei fundamentum.
Volentes in predictis eos institui et salubriter edoceri, statuimus quod deinceps clerici in suis ecclesiis in Completorio et in Prima predictas orationes proferant alta uoce distincte ac etiam spatiose, monendo parochianos suos quod, dum dicte orationes dicuntur, suos animos applicent et diligenter intendat, exponentes eisdem quanta sit utilitas quod hoc sciant et quantum scire tenetur quilibet christianus.