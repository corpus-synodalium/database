Locus LIus.
Anno Domini Mo CCCo XXIIIIo.
(1) Ad futuram rei memoriam et futurarum cautelam.
Nos vicarij generales venerabilis capituli ecclesie Cameracensis, sede vacante, ex specialj commissione et potestate nobis super hoc concessa a dicto capitulo, nunc locumtenente ratione sedis vacantis, anno Domini Mo CCCo XXIIIIo, die beati Remigij jn capite octobris, in dicta ecclesia Cameracensi dictam synodum celebrantes, statuimus, precipimus, ordinamus, addimus et subtrahimus, de consilio et consensu archidiaconorum ecclesie predicte, seu vicariorum, in modum qui sequitur: Primo, cum alias fuerit statutum quod quilibet curatus ciuitatis et diocesis Cameracensis statuta synodalia habeat integraliter jnfra jnstans festum Natiuitatis Domini, et hoc sub pena XLta solidorum parisiensium dicto capitulo uel futuro episcopo archidiacono applicandorum et soluendorum;
(2) Statuimus quod, si aliquem istorum curatorum ecclesiam suam ex causa permutationis uel alias quoquo modo dimittere contigerit, statuta huiusmodi suo relinquat successori.
Si quis autem contrarium fecerit, penam XLta solidorum parisiensium, ut supra applicandorum, per decanos christianitatis leuandorum, eo ipso se nouerit jncursurum.
(3) Item in titulo de matrimonio a statuto quod jncipit, Statuimus quod, si duo contrahere volentes matrimonium sint oriundj de diuersis decanatibus, etc. subtrahimus videlicet ista verba: ad interesse partis et restitutionem dupli partibus teneantur; loco quorum subrogamus ista uerba: penam XLta solidorum parisiensium jncurrant, medietatem vt supra, et parti denuncianti aliam partem, applicandorum, et nichilominus ad interesse ipsius partis teneantur.
(4) Item statuimus quod quicumque se fecerit ad sacros ordines promoueri ad titulum sui patrimonij, secundum quod hactenus est consuetum, de cetero, quamdiu jdem promotus vixerit uel donec competenter beneficiatus non fuerit, non possit dictum patrimonium ad cuius titulum ordinatus fuerit, alienare, vendere uel extra manus suas ponere, sed bona et emolumenta proueniencia ex dicto patrimonio, habeat, leuet et percipiat dictus promotus, et jn suos proprios usus sine fraude conuertat, nisi causam legittimam coram suo ordinario allegauerit, et per ordinarium cum ipso fuerit dispensatum, quod dictum patrimonium uendere possit et alienare.
(5) Item statuimus quod, si contigerit domos curatorum uel capellanorum jmpeiorari propter negligenciam decanorum christianitatum, qui eas tenentur visitare, decani, ob quorum defectum hoc acciderit, teneantur dictas domos releuare uel repararj facere suis propriis sumptibus et expensis.
(6) Item sequitur clausula contenta in litteris felicis recordationis domini Clementis pape quinti super restitutione ciuitatis et comitatus Cameracensis facta episcopo, preposito, decano et capitulo aduersus commissionem, vsurpationem et occupationem predictorum ciuitatis et comitatus, et annullationem et jrritationem quorumcumque preterea consecutorum que sequitur in hec verba: Inhibemus vniuersis et singulis cuiuscumque conditionis, preeminentie, uel status aut dignitatis existant, ne contra huiusmodi retractationem, annullationem, reportationem, restitutionem et absolutionem quicquam attemptare presumant.
Nos enim omnes et singulos, cuiuscumque preeminentie, dignitatis, ordinis uel status existant, qui contra huiusmodi nostram inhibitionem, retractacionem, annullationem, reuocationem, reportationem, restitutionem et absolutionem attemptare, necnon et omnes qui predictos ciuitatem et comitatum Cameracensem quomodolibet jn posterum occupare presumpserint, excommunicationis sententiam, quam ex nunc contrarium facientes jncurrant ipso facto, et jn ciuitatem et terras in contrarium facientes jnterdicti sententiam promulgamus.
Et nichilominus decernimus ex nunc jrritum et jnane, si secus super hijs contra huiusmodi jnhibitionem nostram contigerit attemptari, non obstante, si aliquibus a Sede apostolica sit jndultum, quod jnterdici, suspendj uel excommunicari non possint per litteras apostolicas non facientes plenam et expressam ac de verbo ad verbum de jndulto huiusmodi mentionem.
(7) Item precipimus quod omnes decani christianitatum et curatj, ecclesiarum ciuitatis et diocesis Cameracensis hec predicta noua statuta, mandata, precepta, ordinationes, additiones et subtractiones, ac clausulam predictam dicti decanj jnfra decem dies, et dicti curatj jnfra festum Omnium Sanctorum habeant.
Quibus statutis vna cum alijs vti volumus et mandamus, dictaque statuta noua, addiciones et subtractiones, necnon et clausulam predictam, singulis diebus dominicis et festiuis in ecclesijs suis, cum maior jbidem aderit populi multitudo, jn lingua materna sub penis antedictis insinuare, notificare et procurare procurent.