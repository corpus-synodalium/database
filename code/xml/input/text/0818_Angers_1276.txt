Idem Nicholaus in synodo sancti Luce anno Domini Mo CCo LXXVIo.
(1) De convocacione sacerdotum.
Cum affectantes sacerdotum et subditorum instructionem alias constituerimus quod archipresbiteri et decani singulis annis certis diebus, infra octavam Purificacionis beate Marie Virginis sacerdotes sibi subditos certis locis confinibus, que non mutarentur, convocarent, ut dicti sacerdotes eosdem consulerent super hiis de quibus dubitarent ad synodalem quaternum vel statuta synodalia pertinentibus et, ut per predictos anni synodalia, in Penthecostes et sancti Luce synodis facta, dictis sacerdotibus recitarentur.
Et nos per predictos decanos et archipresbiteros intelleximus quod sacerdotes sibi subditi ad dies et loca, propter hoc ab ipsis deputata, venire negligebant et contempnebant, et propter hoc voluerimus et statuerimus quod illi, qui ad predictos dies et loca non venirent, quinque solidos nomine pene suo decano vel archipresbitero solvere teneantur, nisi canonicum haberent impedimentum, quod firmare coram ipsos tenerentur proprio juramento.
Et nonnullis perpendimus pericula imminere dicto tempore locis in plerisque, maxime inundacione aquarum emergente, precipimus quod, die jovis post Quasimodo, sacerdotes inibi ubi est consuetum convocentur a predictis et non infra octavam Purificacionis antedicte, penam repetentes supra scriptam, adjicientes ut archipres biteri et decani predictam penam remittere nequeant, sed dictos presbiteros non venientes ad diem officiali insinuent, et per ipsum predicte pene non venientibus exigantur.
(2) Testes debent esse presentes in exsecucione litterarum facienda.
De juramento prestando a capellanis seu clericis rectoribus quod fideliter exsequantur alia mandata quam illa que requirunt cause cognicionem.
Quoniam ubi majus periculum vertitur, ibi caucius est agendum, et ubi persone industria eligitur per se non per alium debet exsequi quod mandatur, presenti statuto injungimus, sub pena suspensionis et excommunicacionis quibuslibet subditis nostris ut cum alicui a nobis vel a judicibus ordinariis nostre dyocesis aliquod mandatum fuerit destinatum ubi clausula hec sit inserta: si vobis constiterit, vel si ita est, vel si contra fecerit vel nisi obtemperaverit, vel finaliter cause cognicionem desiderans, illud mandatum, non per alios quam per ipsos exsecucioni demandent, testes aliquos in exsecucionibus predictis, ut jura volunt, advocantes.
Item, rectoribus ecclesiarum sub penis precipimus ante factis ut capellanos et clericos jurare faciant quod fideliter alia mandata exsequantur, inhibentes, penis predictis repetitis, ne illi quibus aliquid fuerit mandatum factum per alium faciant illud exsequi ad ejus instanciam cui demandatur, vel per litteras deferentem aut eciam presentantem.