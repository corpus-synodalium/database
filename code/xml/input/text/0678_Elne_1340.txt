POst premissa, anno sequenti, videlicet anno Domini MCCCXL. XXVII. die mensis Aprilis, prefatus dominus Guido divina providentia Helenensis Episcopus, cum consilio sui venerabilis capituli Helenensis edidit et publicavit in plena Synodo sequentes constitutiones, ut in praesenti prooemio continetur: quas teneri et observari voluit et praecepit. 
(1) De translatione Sanctarum Eulaliae et Juliae. 
FRater Guido miseratione divina Episcopus Helenensis, universis clero seculari et regulari civitatis et dioecesis nostrae Helenensis salutem in filio Virginis gloriosae. 
Deus, qui Sanctos suos mirifice glorificat, in quibus gloriosus claret, et claritate ineffabili refulget, in conspectu quoque hominum ipsos dignificat, ut quos ipse in coelis inter angelorum choros mirificat, et lumine gloriae fulgere facit super solem et lunam, etiam apud homines in firmamento Ecclesiae velut luminaria magna constituit, ut luceant coram hominibus eorum merita, et coruscantibus miraculis, ipse mirabilis in Sanctis suis, cultu debito glorificetur; et lucerna Sanctorum, quae diu sub modio sepulturae in immo terrestris habitaculi latuit, super candelabrum debitae reverentiae superexaltetur, ac fidelium devotio in laudem Sanctorum crescat, dum cernuntur eorum vitae insignia, et quasi in libro veraciter sculpta leguntur, ipsorum sepulchro dignis honoribus in sublimi posito glorioso. 
Latuerunt denique gloriosa sanctarum Virginum, et Martyrum Eulaliae et Juliae corpora, quae sanguinem suum pro Christo fuderunt, sub terra sepulta; et clamabant sub altari in vindictam, inde ad sponsi reverentiam sublimius exaltari. 
Quod meruit earum humilitas, juxta quod promissum fuerat a Salvatore. 
Qui inquit [1] se humiliaverit, exaltabitur. 
Quae promissio veritatis non frustrari docetur, cum receperunt divinum responsum, et audire meruerunt: Sustinete modicum tempus. quod tempus nunc cernimus evenisse. 
Jamque non amplius quaerantur sub altari, sed supra altare laetemur eas devotis laudibus venerari; nec amplius de nobis vindictam expetant, sed pro nobis intercedant, qui eis piis affectibus cupimus famulari. 
Dignum equidem est, ut quas patronas et matres habemus, eis dignis et devotis laudibus veneranter festiva obsequia impendamus. 
Hujus namque servitutis debitores nos et caeteros hujus dioecesis attendimus fore indissolubiliter alligatos. 
Eapropter de consilio nostri venerabilis capituli in perpetuum observandum statuimus, et non exemptis in virtute sanctae obedientiae, et sub poena excommunicationis mandamus, exemptos vero rogamus, quatenus hodierne translationis omni anno, die videlicet intitulata V. Kal. Madii, festum in suis Ecclesiis, et Ecclesiasticis officiis, sicut festum duplex solenniter peragant absque negligentia et defectu. 
Consimiliter etiam ordinamus, quod omni septimana semel aliqua die feriata, et non festiva, fiat officium et Missa de Sanctis Eulalia et Julia virginibus et martyribus, tantum in Helenensi Ecclesia, quartum patrociniis gubernamur; Adventu Domini, Quadragesima, et Octavis solennibus dumtaxat exceptis, quibus fiat officium consuetum. 
(2) De conceptionis, seu sanctificationis beatae Mariae Virginis festo fiendo. 
FRater Guido miseratione divina Episcopus Helenensis, [2] universis clero seculari et regulari civitatis et dioecesis nostrae Helenensis salutem in Domino sempiternam. 
Unigenitus Dei Filius, aeterna Dei sapientia, aedificavit sibi domum, in qua habitaret, et ex ea carnem assumeret, Verbum caro factum. 
In qua excidit columnas septem, quia eam Spiritus sancti septem donis firmavit; ut ab originalis culpae contagio purgata, gratia sanctificationis repleta exstiterit in primordio sue conceptionis, ejecta sorde originali, sancta, et immaculata. 
Haec est domus quam decet sanctitudo, in qua sanctus sanctorum Christus Dominus habitavit. 
Hanc vidit Jacob, dum ait: 
Non est hic aliud nisi domus Dei, et porta coeli. 
Hanc in figura aedificare coepit Salomon. 
Hoc templum quod sanctificavit Altissimus. 
Hanc domum Domini implevit gloria Domini. 
Unde dicta est ab angelo gratia plena; ut digne in ea Dominus, virtus Altissimi, se obumbraret. 
Haec est virga de radice Jesse, absque tortuosa noditate culpe, ut sponsus tibi dicat: 
Tota pulchra es, amica mea, et macula non est in te. 
Hec est que ascendit ut virgula flammeae charitatis, et aromaticarum virtutum. 
Haec est de qua dicitur: sanctificabitur in vasis suis; quia ipsa in utero matris existit sanctificata. 
Nec dubium quod si Hieremias lamentaturus casum Hierusalem, immo in ea Passionem Christi, gratiam sanctificationis in utero matris recipere meruit; longe amplius recipere meruit mater Domini, cujus Passionis gladius ipsius animam pertransivit. 
Et si Joannes Baptista praecursor Domini hoc donum meruit, longe magis Virgo mater Domini, que eum in utero portavit, ut in utero matris sanctificata ab omnibus veneretur. 
Hujus ergo Conceptionis Beate Mariae in utero matris sanctificatio est festive et dignis laudibus extollenda. 
Matris quippe honor in Dominum Christum ejus filium transit. Eique digna debemus obsequia festivi cultus, quae pro nobis ad filium jugis advocata humiles preces fundit. 
Eapropter dignum et sanctum de consilio nostri venerabilis capituli duximus statuendum [3] quod omnibus nobis subjectis praecipimus firmiter et inviolabiliter observandum [4] ut ad honorem Domini nostri Jesu Christi, ejusque genitricis gloriosae Virginis Mariae, in omnibus Ecclesiis nostrae dioecesis Ecclesiasticis officiis, tam in Missa, quam aliis Horis, deinceps omni anno, VIII. die mensis Decembris, fiat officium festi duplicis de sanctificatione Conceptionis Virginis gloriosae. 
Hujus siquidem officii copiam cuilibet offerimus nos daturos, dum habeant qui scribant officium supradictum. 
