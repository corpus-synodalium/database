Sermo in Sinodo.
Debentes de vobis rationem bonam reddere, que ratio secundum Augustinum est dicere, non tacere, flere cum dicimus et non audimur, sub silentio transire non possumus que vobis scire et observare necessarium credimus. 
(A1) Quia igitur sine decalogi observatione salus animarum non consistit, exhortamur in domino, firmiter iniungentes ut unusquisque pastor animarum et quilibet sacerdos parochialis sciat decalogum, id est, decem mandata legis mosaice, eademque populo sibi subiecto frequenter predicet et exponat. 
Sciat quoque que sunt septem criminalia, eademque similiter populo predicet fugienda. 
Sciat insuper saltem simpliciter septem ecclesiastica sacramenta, et hii qui sunt sacerdotes maxime sciant que exiguntur ad vere confessionis et penitentie sacramentum, formamque baptizandi doceant frequenter laicos in ydiomate communi. 
Habeat quoque quisque eorum saltem simplicem intellectum fidei, sicut continetur in simbolo, tam maiori quam minori, et in tractatu qui dicitur: Quicunque vult, qui cotidie ad Primam in ecclesia psallitur. 
(A2) Eucharistia autem, que sacramentum est dominici corporis, in loco singulari, mundo, et signato semper honorifice collocata, devote ac fideliter conservetur. 
Sacerdos vero quilibet frequenter doceat plebem suam ut, cum in celebratione missarum elevatur hostia salutaris, se reverenter inclinet, idem faciens cum eam portat presbiter ad infirmum. 
Quam in decenti habitu, superposito mundo velamine, ferat et referat manifeste ac honorifice ante pectus cum reverentia et timore, semper lumine precedente, cum sit candor lucis eterne, ut ex hoc apud omnes fides et devotio augeatur, quemadmodum in generali concilio scribitur. 
Tintinnabulum quoque simul cum lumine venerandam corporis Christi hostiam semper precedat ut eius sonitu excitetur fidelium devotio ad tanti sacramenti debitam adorationem.
Observent etiam sacerdotes cum omni diligentia ne sacra eucharistia per vasis vitium aut diutinam conservationem contraxerit humiditatem seu mucorem, unde reddatur vel turpis aspectui vel gustui abhominabilis. 
(A3) Sacerdotes autem promptissimi sint et paratissimi, non solum diebus sed et noctibus, ut egrotantes, cum requiruntur, visitent, ne eorum neggligentia, quod absit, moriatur infirmus sine confessione aut dominici corporis communione aut unctione extrema. 
(A4) Superaltaria quoque sint honesta et congruentis magnitudinis, firmiterque fixa in circumdante ligno ut non moveantur ab ipso; neque usurpentur ad alios usus quam ad divinorum celebrationem ut, videlicet, non molantur super ea colores, vel aliqua fiant in eis consimilia. 
(A5) Panni etiam crismales in usus seculares non convertantur. 
(A6) In ecclesia quoque divinum officium integre fiat et devote, ut, videlicet, lectiones, ymni, psalmi, et alia que in dei laudem recitantur in ecclesia, integram habeant verborum prolationem mentisque ad sensus verborum devotam attentionem ne, quod absit, pro hostia integra et viva offeratur hostia mutilata vel mortua. 
(A7) Omnes quoque pastores animarum et sacerdotes parochiales, finitis in ecclesia divinis officiis, orationi et lectioni sacre scripture diligenter intendant, ut per scripture intelligentiam, sicut ad eorum pertinet officium, parati sint semper ad satisfactionem omni poscenti rationem de spe et fide; sintque semper inserti in doctrina et operatione scripture tamquam vectes in anulis arche, ut assidua lectione, veluti cotidiano cibo, alatur et pinguescat oratio. 
(A8) Provideant etiam attentius ecclesiarum rectores et sacerdotes parochiales ut pueri parochiarum suarum diligenter doceantur et sciant orationem dominicam, et symbolum, et salutationem beate virginis, et crucis signaculo se recte consignare. 
Et quia, ut audivimus, etiam quidam adulti hec ignorant, precipimus ut cum laici ad confessionem accedunt, diligenter examinentur utrum scierint predicta, et secundum quod expedit in eis a sacerdotibus instruantur.
(A9) Et quia mundi debent esse, sicut ait Ysaias, qui ferunt vasa domini, pollutaque non tangere, exhortantes precipimus ut omnes beneficiati et infra sacros ordines constituti vitium luxurie omnemque voluntariam carnis immunditiam fugiant, continentie servantes puritatem.
(A10) Nullusque eorum uxorem ducat; et siquis, antequam esset in sacris ordinibus constitutus, uxorem duxerit, beneficium ecclesiasticum non teneat, neque in sacris ordinibus, si eos postea acceperit, ministrare presumat.
(A11) Cumque non solum a malo sed ab omni specie mala abstinendum sit, inhibemus firmiter ne clerici sine rationabili et manifesta causa frequentent sanctimonialium monasteria. 
(A12) Et ne quisquam sacerdos retineat feminam in domo sua, sive cognatam sive aliam, unde possit rationabiliter mala de ipso oriri suspitio. 
(A13) Et quia in Levitico dicit dominus ad Aaron: Vinum et omne quod inebriare potest non bibas, tu et filii tui, quando intrabis in tabernaculum testimonii, ne moriamini; cum Aaron et filii sui sacerdotes veteris legis gerant typum sacerdotum huius temporis, vinum quoque et cetera inebriantia typum ebrietatis, sacerdotes quoque die ac nocte debeant mistice in tabernaculo manere, observantes custodias domini ne moriantur sicut in eodem libro scriptum est; firmiter inhibemus ne quiquam beneficiati vel in sacris ordinibus constituti sint ebriosi seu gulosi aut tabernas excercentes, ne morte eterna, secundum legis comminationem, moriantur, sed actu abstinentie et sobrietatis seipsos reddant habiles ut secundum doctrinam dei habeant scientiam discernendi inter sanctum et prophanum, inter pollutum et mundum, doceantque populum omnia legitima domini que locutus est per manum Moysi.
(A14) Quia etiam Levitis dictum est quod non habebunt partem hereditatis inter filios Israel, per quod abscinditur a ministris ecclesie omnis fomes cupiditatis et turpis lucri, exortantes firmiter precipimus ne beneficiati aut sacris ordinibus ornati negotiationes excerceant, neque aliquid accomodent ad usuram; sed, sicut precipit doctrina ewangelica, mutuum dent, nichil inde sperantes.
(A15) Neque dent aut recipiant ecclesias aut ecclesiastica ad firmam, nisi in casibus a conciliis concessis. 
(A16) Ad amputandum quoque omnem cupiditatis speciem, inhibemus firmiter non solum ordinaria sed speciali auctoritate apostolica, ne beneficiati vel ad sacros ordines promoti sint vicecomites vel iustitiarii seculares, vel ballivas teneant, unde laicis potestatibus obligentur ad ratiocinia de eisdem ballivis reddenda. 
(A17) Inhibemus quoque districtius ne aliquis rector ecclesie faciat huiusmodi pactum cum suo sacerdote, videlicet quod ipse sacerdos preter certa stipendia poterit recipere annualia et tricennalia, quia huiusmodi pactio manifestum est indicium quod sacerdos eo ipso recipit exilius stipendium. 
Necesse quoque est ut aut non perficiat suscepta annualia vel tricennalia, aut in ecclesia parochiali non rite perficiat divina obsequia. 
(A18) Ipsis autem sacerdotibus sufficiens et honesta tribuatur sustentatio ab ecclesiarum rectoribus, ne propter diminutam sustentationem oporteat ecclesias divinis obsequiis carere, aut ipsos sacerdotes lucris turpibus inhiare seu victum mendicare. 
(A19) Inhibemus etiam firmiter ne laicis quibusque committantur ad firmam libere terre de dominicis ecclesiarum, nisi forte eidem laici fuerint earundem ecclesiarum servi; et tunc hoc fiat de licentia diocesani. 
(A20) Et ne rectores vel vicarii de bonis ecclesie edificent in laico feudo extra fundum ecclesie; et similiter ne decime in laico feudo reponantur, sed in fundo ipsius ecclesie.
(A21) Precipimus etiam ut redditus assignati per devotionem laicorum ad luminaria vel ad alios usus honestos in ipsis ecclesiis non convertantur per ipsos rectores vel vicarios in usus et emolumenta eorundem. 
(A22) Prohibemus quoque firmiter ne die sancti Pasche recipiantur oblationes laicorum post missam quando communicant; quia hoc est cupiditatis manifestum indicium et devotionis communicantium evidens detrimentum. 
(A23) Hortamur etiam precipientes ne mimis, ioculatoribus, aut hystrionibus intendant, neque ad aleas seu taxillos ludant aut ludentibus assideant; quia licet hec quibusdam videantur levia, tamen secundum sanctorum patrum doctrinas, qui talia faciunt demonibus prestant sacrificia.
(A24) Et quia in clero nichil debet splendere nisi Iesu Christi humilitas et euuangelica perfectio, que consulit quod siquis te percusserit in dexteram maxillam, prebeas illi et alteram; monemus precipientes ne clerici arma portent; sed coronam et tonsuram habeant ordini congruentem et habitum convenientem tam sibi quam suis equitaturis secundum quod determinant sancta concilia.
(A25) Precipimus etiam non solum nostra sed speciali auctoritate apostolica ne aliqui retineant plures curas animarum, cum quibus per sedem apostolicam non est super hoc dispensatum. 
(A26) Similiter quod filii proximo ministrantium ecclesias in quibus immediate successerunt patribus penitus resignent, et patroni ydoneos ad easdem ecclesias presentent.
(A27) Audivimus autem, unde non mediocriter dolemus, quod quidam sacerdotes extorquent peccuniam a laicis pro penitentia seu aliis sacramentis ministrandis; et quod quidam turpis lucri plenas iniungunt penitentias: quales sunt quod mulier cognita a viro post partum ante suam purificationem deportet deinceps oblationem ad altare cum qualibet muliere purificanda in eadem parochia; et quod homicida vel qui alterius mortem procuravit, offerat pro quolibet mortuo in eadem parochia. 
Hec igitur et huiusmodi, quia cupiditate sunt plena, penitus inhibemus. 
(A28) Et ne quisquam sacerdos iniungat annualia vel tricennalia ex consimili cupiditate, ut ipse, videlicet, inde consequatur emolumentum. 
(A29) Audivimus quoque quod quidam sacerdotes faciunt suos diaconos audire parochianorum suorum confessiones; quod quam absurdum sit non est opus commonere, cum evidenter verum sit quod diaconis non est tradita potestas ligandi atque solvendi, ipsique sacerdotes ex hoc non querant nisi otium aut spatium intendendi negotiis secularibus.
Propterea firmiter inhibemus ne diaconi confessiones audiant aut penitentias iniungant nec alia sacramenta ministrent que concessa sunt solis sacerdotibus ministrare.
(A30) Volumus quoque et precipimus ut singuli beneficiati promoveantur ad ordines quos cura quam susceperunt exigit. 
(A31) Ad hec, auctoritate speciali apostolica commonemus et precipimus ut omnes rectores ecclesiarum et vicarii residentiam faciant in beneficiis suis, conversantes in eisdem laudabiliter et honeste, nisi fuerit ob causam rationabilem, ut in ecclesiis suis non resideant, cum eis dispensatum. 
(A32) In singulis quoque ecclesiis quarum facultates ad hoc sufficiunt, sint unus diaconus et unus subdiaconus in eisdem ut decet ministrantes. In aliis vero ecclesiis saltem sit clericus unus ydoneus et honestus, qui sacerdoti cum habitu convenienti in divinis ministret officiis. 
(A33) Precipimus etiam firmiter auctoritate euuangelica et etiam de speciali indulgentia apostolica ne in locis sacris habeantur mercata, cum dominus ementes et vendentes de templo eiecerit, ne domus orationis fieret spelunca latronum; 
(A34) Adicientes ad hec ut cimiteria sint bene clausa, et tam ecclesie quam domus ad eas pertinentes competenter secundum ecclesiarum facultates edificate, ipseque ecclesie decenter ornate tam in libris quam in vasis sacris et vestimentis; et quod ornamenta et vasa sacra sint de noctibus sub tuta et honesta custodia, nec reponantur in domibus laicorum neque sub eorum custodia, nisi rationabilis et evidens ad hoc compulerit necessitas. 
(A35) Execrabilem etiam consuetudinem, que consuevit in quibusdam ecclesiis observari de faciendo festo stultorum, speciali auctoritate rescripti apostolici penitus inhibemus, ne de domo orationis fiat domus ludibrii, et acerbitas circumcisionis domini Iesu Christi iocis et voluptatibus subsannetur.
(A36) Inhibemus quoque ne aliqui sacerdotes celebrent de aceto.
(A37) Et quia quisque artifex arti sue plusquam aliene debet intendere, precipimus ut rectores animarum arti regiminis animarum vigilanter intendant, cum ars artium sit, teste beato Gregorio, regimen animarum; et ut ab hoc non avertantur, districtius inhibemus ne quisquam eorum audiat in scolis vel doceat leges seculares
(A38) Precipimus quoque ut in qualibet ecclesia canon misse sit rite correctus. 
(A39) Precipimus etiam ut in singulis ecclesiis denuntietur solempniter ne quisquam levet arietes super rotas, vel alios ludos statuat in quibus decertatur pro bravio, nec huiusmodi ludis quisquam intersit. 
Prohibeantur similiter compotationes que vulgo dicuntur scothales.
(A40) Omnes quoque ludi et placita secularia a locis sacris omnino arceantur. 
(A41) Frequenti quoque predicatione commoneatur ne matres vel nutrices parvulos suos in lectis suis iuxta se collocent.
(A42) Clamdestina quoque matrimonia districtius inhibeantur.
(A43) Nec permittant rectores ecclesiarum et sacerdotes quod parochie eorum in annua visitatione matricis ecclesie decertent cum vexillis suis preire, quia inde solent tam pugna quam mors provenire.
(A44) Precipimus etiam districtius ut in singulis ecclesiis solempniter denuntietur ne quisquam scienter et prudenter concubinas clericorum, nisi forte transitum facientes, hospitio suscipiat, tunc cautius providens ne in eodem hospitio clericus fornicator hospitetur. 
(A45) Ad hec adicimus ne laici stent vel sedeant inter clericos in cancello dum divina ibidem celebrantur, nisi forte ob reverentiam vel aliam rationabilem et manifestam causam hoc solis patronis permittatur.
(A46) Et quia in multis ecclesiis, ut credimus, non est scriptum Oxoniense concilium, principium ipsius de excommunicationibus in eodem concilio factis ad terrorem malitiosorum et malitie eorum refrenationem duximus hic adiungendum, eisdem verbis quibus in eodem concilio scriptum est, precipientes ut dicte excomunicationes singulis annis in singulis innoventur ecclesiis; cuius principii tenor est talis: 
Ex auctoritate dei patris et beate virginis et omnium sanctorum et presentis concilii excomunicamus omnes illos qui ecclesias malitiose suo iure privare presumunt aut per malitiam earumdem libertates infringere vel perturbare contendunt. 
Item, omnes illos excomunicationis sententia innodamus qui pacem et tranquillitatem domini regis et regni iniuriose perturbare presumunt, et qui iura domini regis iniuste detinere contendunt.
Adicimus omnes illos simili sententia involutos qui scienter et prudenter falsum perhibent testimonium vel perhibere procurant vel etiam qui tales testes scienter producunt vel subornant in causa matrimoniali, ubi scilicet agitur contra matrimonium, vel ad alicuius exheredationem. 
Advocatos quoque omnes excomunicamus qui in causis matrimonialibus malitiose exceptiones apponunt, vel apponere procurant, ne matrimonia vera debitum sortiantur effectum, vel ut contra iustitiam processus cause diutius suspendatur. 
Item, excomunicamus omnes illos qui gratia lucri, vel odii, vel favoris, vel aliqua quacumque de causa alicui malitiose crimen imponunt, cum infamatus non sit apud bonos et graves, ut sic saltem ei purgatio indicatur vel alio modo gravetur. 
Preterea omnes illos excomunicationis sententia innodamus qui vacante ecclesia malitiose opponunt vel procurant opponi patronatus questionem, ut sic verum patronum illius ecclesie collatione saltem illa vice defraudent.
Excomunicamus etiam omnes illos qui gratia lucri, vel odii, aut aliter contempnunt exequi mandatum domini regis contra excomunicatos editum, claves ecclesie contempnentes. 
Hec igitur volumus et precipimus, sicut canonice statuta sunt, a vobis reverenter et firmiter observari. 
Sciantque contemptores et transgressores horum, si rite super contemptu aut transgressione convicti seu confessi fuerint, nos eos pro posse nostro, adiuvante domino nostro Iesu Christo, canonice punituros. 
(B1) Sciant decalogum, septem criminalia, septem sacramenta, simpliciter fidem. 
(B2) De honoratione eucharistie et custodia. 
(B3) Quod sacerdotes sint promti ad infirmos visitandos.
(B4) Quod superaltaria sint honesta. 
(B5) Quod panni crismales non convertantur in usus seculares.
(B6) Quod verba in divinis integre proferantur cum mentis attentione. 
(B7) Quod intendant lectioni et orationi. 
(B8) Quod instruant subditos in oratione dominica et simbolo.
(B9) Quod sint continentes. 
(B10) Quod non sint uxorati. 
(B11) Quod non frequentent sanctimonialium monasteria sine rationabili causa. 
(B12) Quod non teneant in domibus suis mulieres de quibus possit esse mali suspitio. 
(B13) Quod non sint ebriosi aut tabernas frequentantes. 
(B14) Quod non sint negotiatores aut usurarii. 
(B15) Quod non dent vel recipiant ad firmam ecclesias vel ecclesiastica, nisi in casibus concessis. 
(B16) Quod non sint vicecomites vel iustitiarii vel teneant ballivas unde obligentur laicis ad ratiocinia.  
(B17) Quod cum sacerdotibus non fiat pactio, ut possint recipere annualia vel tricennalia. 
(B18) Quod sacerdotes habeant rationabilem sustentationem.
(B19) Quod laicis non dentur ad firmam libere terre ecclesiarum. 
(B20) Quod non edificent de bonis ecclesie in laico feudo nec decimas reponant. 
(B21) Quod redditus assignati ad luminaria non convertantur in alios usus. 
(B22) Quod laici in die Pasche non simul offerant et communicent. 
(B23) Quod non intendant ystrionibus aut ludant ad aleas vel taxillos. 
(B24) Quod clerici arma non portent, sed habeant habitum et tonsuram congruentes. 
(B25) Quod nullus habeat plures curas sine dispensatione. 
(B26) Quod filii proximo ministrantium dimittant beneficia sua.
(B27) Quod sacramenta aut sacramentalia non vendantur. 
(B28) Quod sacerdotes non iniungant penitentias ex cupiditate
(B29) Quod diaconi non audiant confessiones aut sacramenta ministrent solis sacerdotibus concessa. 
(B30) Quod ordinentur secundum exigentiam sue cure. 
(B31) Quod faciant residentiam. 
(B32) Quod ecclesie bone habeant diaconos; minores vero habeant saltem honestos clericos. 
(B33) Quod mercata non sint in locis sacris. 
(B34) Quod cimiteria sint bene clausa et ecclesie et domus ecclesiarum edificate competenter, et ecclesie ornate, et ornamenta et vasa sacra rite custodiantur.
(B35) Quod festum stultorum penitus tollatur. 
(B36) Quod non celebrent de aceto. 
(B37) Quod non audiant vel doceant leges seculares. 
(B38) Quod canon misse sit correctus. 
(B39) Quod ludi in quibus decertatur pro bravio prohibeantur, et scothales. 
(B40) Quod in locis sacris non sint ludi aut placita secularia.
(B41) Quod parvuli non iaceant iuxta matres vel nutrices. (B42-43) 
Quod clamdestina matrimonia prohibeantur, et decertatio quis preeat cum vexillo. 
(B44) Quod nullus teneat in hospitio suo concubinas clericorum.
(B45) Quod laici non sint in cancello inter clericos dum celebrantur divina, nisi forte solus patronus. 
(B46) Quod excomunicationes Oxoniensis concilii singulis annis innoventur.

