Concilium apud Salmurum celebratum, die dominica post festum sancti Michaelis in Monte Gargano, anno Domini millesimo CCmo nonagesimo IIIIto.
Ad honorem Dei et utilitatem Ecclesiarum provincie Turonensis, cui auctore Domino presidemus, necnon pro corrigendis excessibus subditorum et moribus reformandis, vocatis venerabilibus fratribus suffraganeis nostris capitulis, abbatibus, et aliis qui fuerant evocandi, concilium provinciale apud Salmurum, Andegavensis diocesis, die dominica post festum sancti Michaelis in Monte Gargano cum diebus lune et martis sequentibus duximus celebrandum, in quo de predictorum fratrum nostrorum consilio et assensu ordinamus capitula que sequuntur.
(1) Contra abbates et monachos qui fulgidis pannis induuntur et deferunt houcias et tabarda [1].
Sicut in Carthaginensi concilio legitur et habetur: Clericus professionem suam habitu et incessu probet, et ideo nec vestibus nec calceamentis decorem querat, miramur sane quosdam monachos, abbates, priores et alios etiam religiosos, qui secundum suorum instituta majorum, capas clausas et de panno nigro deferre tenentur, transfigurato habitu hucias et elocas, nec de pannis nigris, sed coloratis fulgidis et pretiosis deferre presumant non absque gravi scandalo et regularis discipline et divine Majestatis offensa.
Qua propter talia de cetero fieri prohibemus, contrarium vero facientes gravi animadversione per locorum ordinarios mulctari precipimus et puniri.
(2) Qualiter absolutio in mortis periculo fiat [2].
Cum excommunicatis in mortis periculo constitutis absolutionis beneficium secundum formam canonum non debeat denegari, quia tamen circa eorum absolutionem, propter sacerdotum simplicitatem et imperitiam frequenter errare contingerit, ut saluti morientium et utilitati superstitum salubriter consulatur, formam juri consonam circa talium absolutionem precipimus observari, scilicet ut si pro judicato vel manifesta offensas petens absolvi excommunicatus fuerit, si de illis potest satisfacere in presenti, non aliter relaxetur sententia, nisi prius de judicato vel offensa fuerit satisfactum.
Si vero non possit satisfacere in presenti, recepta idonea cautione pignorum scilicet vel fidejussorum de satisfaciendo, si eam apparuerit esse manifestam, de judicato vel offensa sententia relaxetur, si vero offensa dubia fuerit, recepta cautione idonea de satisfaciendo.
Pro simplici vero contumacia recepta cautione juratoria de parendo juri, sententia relaxetur.
Ubi tamen cautionem idoneam exigi supra precipimus, juratoriam, si alia prestari non possit, in hoc casu sufficere declaramus.
Qui vero forma prescripta non observata excommunicatum pro judicato vel offensa absolverit, ei pro suo lata erat sententia, de suo satisfacere, auctoritate presentis concilii, teneatur.
(3) Ne archidiaconi, archipresbiteri et decani penas pecuniarias pro fornicationibus, adulteriis in testibus extorqueant et exigant [3].
Ex cupiditate, que omnium malorum radix est, procedit quod plerique archidiaconi, decani et archipresbyteri provincie Turonensis ecclesiastica jurisdictione utentes, vel quod est verius, abutentes, pro corrigendis excessibus et criminibus puniendis, videlicet adulterio, fornicatione, incestu et excessibus aliis in quibus maxime iidem archidiaconi et alii inferiores dispensare non possunt, a clericis et laicis penam pecunariam contra canonum prohibitionem exigunt et extorquent, que de cetero fieri prohibemus, statuentes ut ad jussum diocesani sic exacta restituere teneantur, salvo tamen predictis, si quid circa correctionem talium excessuum eisdem competat de consuetudine approbata.
(4) Ne archidiaconi, archipresbiteri et decani cursores et exploratores suos ad (conventionem) audiendam teneant [4].
Prohibemus etiam ne archidiaconi, decani et archipresbiteri jurisdictionem ecclesiasticam exercentes, clericos cursores et quasi exploratores ad audiendas conventiones contrahentium per archidiaconatus, decanatus et archipresbyteratus suos de cetero teneant, necad relationem eorum litteras sigillent ac, si in eorum presentia facte fuissent1, decernentes6, si aliter factum fuerint, tales processus et litteras nullius esse momenti.
(5) Ne laici personas ecclesiasticas super decimis de quibus sint in possessione nomine beneficiorum suorum pro anno molestari presumant [5].
Grave gerimus et molestum quod plerique barones, nobiles, ignobiles etiam, necnon ballivi, senescalli et alii secularem justitiam exercentes ad decimas quas in signum universalis dominii universorum dominus sibi retinuit easdem deputans in partem levitis et ministris in templo suo desservientibus jure hereditario possidendas ad manus suas saisinant et impedimenta varia, non sine divine Majestatis offensa, et in personarum ecclesiasticarum grave prejudicium apponere non verentur.
Qua propter, auctoritate presentis concilii, monemus omnes et singulos temporalem jurisdictionem exercentes ut personas ecclesiasticas super dicimis de quibus ut de suis in possessione pacifica nomine beneficiorum suorum par annum extiterint, de cetero aliquatenus sine auctoritate judicis ecclesiastici non molestent, nec impedimentum apponant, occupando, saisiendo, manum apponendo vel alias inhibendo subditis suis, ne recipiant ad firman, vel alias impediendo quominus decimas tales et earum fructus donent, percipiant vel tradant ad firman, vel vendant secundum quod eisdem personis ecclesiasticis videbitur expedire.
Qui vero post mensem a tempore publicationis presentis concilii contrarium fecerint, ipso facto excommunicationis sententiam se noverint incursuros.
Datum apud Salmurum die martis post festum beati Michaelis in monte Gargano, anno Domini millesimo nonagesimo quarto.
