Frater Guido miseratione divina Episcopus Helenensis, universis et singulis Christi fidelibus, tam personis Ecclesiasticis, saecularibus videlicet et religiosis, quam personis laicalibus, cujuscumque conditionis, dignitatis, vel status fuerint, per civitatem et dioecesim nostram Helenensem constitutis, salutem in Domino sempiternam. 
QUoniam ex certo didicimus multa hic gravia, multa crimina, excessibus crebris exercuisse, a quibus per sanctiones canonicas, vel constitutiones nostras synodales compesci queunt, dignum duximus super hoc tam per appositionem poenae, quam alias salubriter providere. 
Nos igitur constitutiones infrascriptas, quas de consilio et assensu venerabilis capituli nostri Helenensis duximus statuendas, in hac praesenti Synodo nostra hodie publicari mandamus, et ipsas aliis constitutionibus synodalibus praedecessorum nostrorum adjungendas, et post illas in libro synodalium constitutionum inserendas: quas decernimus et volumus per nos, et nostrum quemlibet, et per totum Episcopatum nostrum, habendas, tenendas, et per omnia observandas. 
Datum et publicatum in Ecclesia nostra Helenensi, in plena Synodo, XXVII. die mensis Aprilis, anno Domini MCCCXXXV. 
(1) Dejerantes in judicio, vel extra, in perhibendo testimonio, et inducentes, sint ipso facto excommunicati. 
CUm experientia nos docuerit, quod nonnulli in dioecesi nostra, famae prodigi, et salutis suae immemores, et in lesionem proximi, tam in judicio, quam alias, testimonium faciendo dejerant, et quod deterius est, quamplurimi ad dejerandum super iis alios pretio, vel precibus, seu alias corrumpunt etiam, vel inducunt; hominumque subcrescente malitia, morbus iste adeo crevit, quod vix hodie quin per partes in judicio, vel testes testimonium perhibendo, perjurium incurratur; nos volentes, quantum nobis est possibile, perjuriis hujusmodi viam praecludere, ac saluti animarum providere; ideo hac constitutione nostra in perpetuum valitura ordinamus, decernimus, et statuimus, quod si quis, vel si qua de caetero in civitate et dioecesi nostra Helenensi, cujuscumque conditionis, dignitatis, vel ordinis fuerit, in judicio, vel extra, scienter falsum juraverit perhibendo testimonium, pro aliquo, vel aliquibus, corruptus, vel alias, falsum deposuerit; necnon, et quod si quis, vel si qua ex nunc aliquem, vel aliquos per corruptionem, subornationem, vel alias duxerit ad dejerandum, in casibus supradictis super constitutionem nostram incurrant excommunicationis sententiam ipso facto. 
A qua quidem sententia excommunicationis, et a perjurio praedicto nullus possit absolvi, praeterquam in mortis articulo, nisi per nos vel successores nostros, vel absque commissione nostra super hoc habita speciali, et facta etiam prius inde competenti emenda parti laese, et Ecclesiae quam contempsit. 
(2) De moderatione sententiae excommunicationis latae dudum contra clericos ludentes ad taxillos. 
ITem cum in constitutione nostra synodali per praedecessores nostros facta, caveatur expresse, quod clerici ludentes ad taxillos, vel scaquetos, sint ipso facto excommunicati; quia ex constitutione hujusmodi reperimus plurimos scandalizari, ac super ipsa moderanda saepius et instanter fuerimus requisiti; volentes etiam evitare periculum animarum; ideo ex praedicta hac constitutione presenti in perpetuum valitura ordinamus, et moderando statuimus, ac constitutionem ipsam modificantes, eam extendi volumus dumtaxat ad clericos in sacris ordinibus constitutos, et ad beneficiatos, et Beneficia seu officia Ecclesiastica obtinentes, etiamsi fuerint in tonsura clericali, vel in quatuor minoribus ordinibus constituti, nec non ad religiosos etiam quoscumque in civitate et dioecesi nostra existentes. 
(3) De modificatione sententiae excommunicationis latae dudum contra rectores non portantes ad Synodum constitutiones. 
ITem cum in quadam alia constitutione synodali per praedecessores nostros facta cautum sit, quod universi rectores et curati Ecclesiarum civitatis et dioecesis nostrae Helenensis habeant, et habere teneantur omnes constitutiones nostras synodales secum, et in suis Ecclesiis perfecte, et complete, et quod singulis annis, cum venerint ad Ecclesiam nostram Helenensem, teneantur portare in manibus constitutiones praedictas synodales, et in ipsa Synodo tenere in suis manibus, et habere: alioquin quod incurrant excommunicationis sententiam ipso facto; quia tamen ex hoc proveniunt quamplurima pericula animarum, volentes constitutionem praedictam in parte moderari, ideo ipsam modificantes decernimus et statuimus, quod sententia excommunicationis praedicta non intelligatur, nec extendi eam volumus, quoad non portandas ad Synodum constitutiones praedictas; ita quod si etiam eas non portaverint ad Synodum, non incurrant sententiam praedictam. 
Ipsam tamen sententiam excommunicationis quoad alia perdurare mandamus; videlicet quoad non habentes penes se constitutiones ipsas, ut praedicitur, integre et complete. 
Alioquin quod ipso facto excommunicationis praedictae juxta constitutionem praemissam incurrant sententiam ipso facto. 
(4) Decretalis domini Joannis Papae XXII. 
De poenitentiis et remissionibus. 
LIcet ad compescendas a suis abusionibus eleemosynarum questores manifesta satis a praedecessoribus nostris manaverint instituta; quia tamen adhuc effraenatam eorum fraudulentiam crescere magis accepimus, quam cessare; nos jam provisis remediis fortiora jungentes, de consilio fratrum nostrorum statuimus, ut si quis eorundem quaestorum ultra contenta in literis Apostolicis, vel Episcopalibus, quas portaverint, et sine quibus nullatenus debeant admitti, aliquid proponere populo quocunque modo praesumpserint, excommunicationis incurrant sententiam ipso facto, ad quaestoris officium nunquam ulterius admittendi. 
Et nihilominus, si religiosi aut clerici fuerint, loci dioecesano, cui hoc intimare tenebitur rector Ecclesiae, in qua, seu in cujus parochia id contigerit, illos pro tempore, de quo sibi videbitur poena puniat carcerali, nullo in hoc eis exemptionis, vel alio privilegio suffragante. 
Si vero fuerint laici, dominus temporalis, cum ad denunciationem rectoris, seu alius de hoc certificatus fuerit, vel ordinatus, ubi punitio talium ad eum de consuetudine pertinuerit, illos taliter puniat, quod inde alii merito terreantur. 
Verum si rector, aut ubi rector non erit, vicarius perpetuus, seu temporalis, excessum hujusmodi Ordinario, ut praemittitur, vel domino temporali significare neglexerit, aut si taliter excedentem quaestorem postmodum ad officium illud admiserit; eo praesertim casu, in quo corruptionem aliquem super hoc intervenisse constabit; sic acerbe per Ordinarium puniatur, quod poena illius transeat aliis in exemplum. 
Porro Episcopi in Synodis suis publicare praemissa, et circa plenam eorum observantiam suos informare subditos non omittant. 
