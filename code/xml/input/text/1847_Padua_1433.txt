(1) Et primo, quia qui sacra contractant mundi quantum est possibile a sorde esse debent, et qui Pasca comedere iubentur accinctis renibus manducare precipiebantur, curandum est nobis ut clerici precipue in ordine sacerdotali seu in aliqua alia administratione constituti quantum prospicere convenit esse debeant continentes. 
Et quia in hac nostra diocesi deferente fama presenssimus nonnullos ex nostris clericis tenere concubinas non solum in alienis verum in suis propriis domibus ex quibus filios gradientes super terram procrearunt, in grande dedecus ordinis clericalis et nostrum, propterea non valentes huiusmodi qui fere sunt notorii in hiis sordibus amplius tolerare, stauimus ut cum primum ad noticiam nostram seu nostri vicarii pervenerit, maxime fama publica deferente, aliquos seu aliquem ex nostris clericis nostre iurisditioni subiectis cuiuscunque sint ordinis, gradus vel preheminentie, focariam seu concubinam in alienis vel propriis domibus tenere, tunc debeat tali intimari constitutio bone memorie domini Latini olim in hiis partibus apostolice sedis legati, mandando ut sub pena in constitutione illa contenta debeant infra tres dies, qui eis assignentur pro ultimo et perhemptorio termino, a se abiecisse focariam seu concubinam realiter et cum effectu, nunquam amplius ad talem reddituri. 
Quod si elapso termino trium dierum hoc facere neglexerint, declarentur absque ulteriori processu privati beneficiis que tenent, iuxta dispositionem illius constitutionis cuius tenor sequitur et est talis: [1] Quamvis comcubinarios clericos sacri canones severitate multiplici persequantur, quia tamen plerique timore Dei postposito in huius vicii turpitudinem non solum oculte sed etiam publice inveniuntur offendere, nos, eorum impudentiam opportuna districtione confundere ac reprimere cupientes, monemus omnes clericos nostre legationis qui vel sacrum ordinem vel ecclesiasticum beneficium sunt adepti seu adipiscentur in posterum, ut nullus eorum concubinam seu focariam publice tenere presumat; et qui suadente diabolo detinent infra octo dies, ex quo presentem constitutionem in sua civitate aut diocesi publicata esse cognoverint, eas a se prorsus abitiant nunquam de cetero recepturi. 
Si qui vero ex predictis concubinam seu focariam publice aut manifeste sive in domibus ecclesiarum sive alibi per duos menses post terminum supradictum non errubuerint retinere, beneficiis ecclesiasticiis, que infra nostre legationis terminos obtinent, ipso facto noverint se privatos. 
Episcopis autem et superioribus prelatis ad quos beneficiorum que taliter deliquentium fuerant collatio seu provisio pertinet, conferendi ea seu providendi de ipsis concedimus liberam facultatem. 
Aliis etiam ad quos ellectio seu presentatio ad beneficia eadem vel eorum provisio spectare dinoscitur liceat elligere seu presentare ad illa, etiam providere de illis ex quo per episcopos predicti clerici presentis constitutionis penam denuntiati fuerint incurrisse, ut sic eos qui damna spiritualia parvipendunt temporalis saltim iactura coherceat a peccato. 
Datum sub millesimo trecentesimo trigesimo nono, inditione septima. [2] 
(2) Ne intrent tabernam rubrica.
Item statuimus et ordinamus quod nullus clericus beneficiatus aut in sacris ordinibus constitutus iurisditionis prefati domini episcopi audeat vel presumat tabernam intrare nisi in itinere constitutus et neccessitate conpulsus. 
Qui contrafecerit tabernam intrando aut multo deditus vino ebrius comprehensus fuerit, pro prima vice solvat camere pauperum Christi soldos viginti, pro secunda soldos quadraginta, pro tercia soldos sexaginta, pro quarta sit suspensus ab officio per unum mensem; si vero ultra repertus fuerit tanquam incorrigibilis privetur beneficiis.
(3) Ut ieiunent rubrica.
Item statuimus et ordinamus quod omnes clerici in sacris ordinibus constituti nostre iurisditionis, ut premittitur, teneantur et debeant ieiuniis preceptis ab ecclesia ieiunare; alie quoque vigilie, que ex statuto episcopi vel generali consueudine patrie introducte sunt, ieiunentur. 
Quicunque vero diebus quibus mandatum est ieiunare publice fregerit ieiunium seu in scandalum proximi non ieiunaverit, nisi fuerit iusta causa excusatus, utpote infirmitatis vel nimie senetutis, solvat soldos decem pauperibus carceratis nostre curie si fuerint, alioquin alteri curie nec antea possit absolvi per suum confessorem quam dictos soldos solverit ut premittitur.
(4) Ne se immisceant publicis spetaculis rubrica.
Item presenti statuto prohibemus ne quis clericus maxime in sacris ordinibus constitutus presumat interesse se imiscendo publicis spetaculis utpote astiludiis, torneamentis, tripudiis et aliis huiusmodi vanitatibus. 
Qui contrafecerit, eo ipso penam quadraginta soldorum incurrat solvendorum camere pauperum Iesu Christi.
Ad honestatem etiam clericorum spectat delatio habitus congruentis.
(5) De vestibus quoad colorem rubrica.
Item statuimus ut quicunque clericus in sacris constitutus iurisditioni nostre subiectus, post publicationem presentis statuti veste rubei vel viridis coloris ultra triduum pubblice usus fuerit, si beneficiatus extiterit, per sex menses a perceptione fructuum beneficiorum suorum sit ipso facto suspensus, fructibus ipsis camere pauperum Christi applicandis; si vero non fuerit beneficiatus in sacris ordinibus tamen constitutum, per idem tempus reddatur eo ipso inhabilis ad beneficium ecclesiasticum obtinendum, et vestes nichilominus teneatur vendere earumque precium ad arbitrium prefati domini episcopi vel eius vicarii in aliquos pios usus convertere. 
Quod si infra mensem facere recusaverit, pena duplicetur.
(6) De habitu quoad formam rubrica.
Item sanctorum patrum quantum cum Deo possumus vestigiis inherentes, statuimus per quoscunque clericos beneficiatos vel non beneficiatos in sacris tamen ordinibus constitutos nostre iurisditioni subditos vestimenta superiora debere deferri undique clausa, longa usque ad talos tunc cum domum exeunt in pubblicum. 
Caputia vero per clericos beneficiatos vel non beneficiatos in sacris tamen ordinibus constitutos citra ordinem sacerdotii, statuimus esse defferenda cum cauda longa saltem per tres palmos, quam caudam pendula ultra palmum non excedat. 
Sacerdotes vero et prelati, qui sicut alios excedunt in dignitate ordinis, ita eos decet morum gravitate eos antecedere, caputia portent adeo magna quod possint vestiri et ea portent vestita aut ad colum cum bireto in capite secundum congruentiam temporum, quorum caputiorum pendula caudam duos palmos non excedat. 
Si quis autem contra premissa vel aliquod premissorum facere presumpserit, qualibet vice qua contrafacere inventus fuerit solvat camere prefati domini episcopi libras duas parvorum; quod si impertinatia sua per sex dies perseveraverit sit eo ipso a perceptione fructuum omnium beneficiorum suorum suspensus per annum, et durante contumatia semper premissa pena intelligatur iterata.
(7) De manicis et fodraturis rubrica.
Item statuimus ut manice duorum palmorum latitudinem non excedant; fodrature autem omnes vestimentorum non attingant ex parte inferiori. 
Si quis autem in premissis vel aliquod premissorum contrafecerit, pro prima vice soldos quadraginta solvat camere pauperum Iesu Christi, pro secunda vero contumatia a perceptione fructuum beneficiorum suorum per sex menses sit suspensus, quos camere pauperum Christi deputamus. 
Si quis vero in premissis aut aliquo premissorum delinquens in sua pertinatia perstiterit, suorum beneficiorum privatione dignus habeatur.
(8) De fibulis rubrica.
Prohibemus insuper iuxta sacram ordinis dispositionem ne quis sacerdos fibulis aud corrigiis auri vel argenti ornatum habentibus aut caligis solatis vel subtelaribus consuticiis utantur cum extra domum in publicum procedit, nisi forte doctor esset in dignitate constitutus seu canonicus nostre ecclesie, cui permittimus ut corrigiam auri seu argenti defere possit. 
Qui contrafecerit huiusmodi corrigias et calciamenta portando, arbitrio prefati domini episcopi vel eius vicarii infra unum mensem vendere teneatur et earum precium pauperibus Christi distribuere arbitrio premisso, alias puniendus prout prefato domino episcopo vel eius vicario videbitur.
(9) Ne postulent in iuditio pro laicis rubrica.
Item quia cognovimus quosdam sacerdotes contra iuris dispositionem indiferenter in iuditio postulare pro extraneis personis huiusmodi iuris dispositionem trasgredientes, presenti constitutione sancimus ne quis sacerdos de cetero audeat vel presumat in iuditio seculari vel ecclesiastico pro quoquam postulare vel officium procuratoris exercere nisi in casibus a iure permissis. 
Quicunque autem contra hanc nostram constitutionem actemptare presumpserit, sit eo ipso a perceptione fructuum omnium beneficiorum suorum per sex menses suspensus, et nichilominus quicquid per ipsum actum vel procuratum fuerit, irritum sit et inane, et fructus applicentur fabrice ecclesie nostre paduane.
(10) Ut dicant officium rubrica.
Item statuimus ut unusquisque clericus, beneficium obtinens ecclesiasticum aut in sacris ordinibus constitutus intra iurisditionem prefati domini episcopi, scire teneatur divinum officium iuxta morem curie romane illudque actualiter dicat singulis diebus sicut a sanctis patribus ordinatum est. 
Quicunque vero in sacris ordinibus constitutus post duos menses, in non sacris vero post annum a publicatione presentium, examinatus illud ignorare inventus fuerit, a perceptione fructuum omnium beneficiorum suorum sit eo ipso sunspensus, et tamdiu suspensus permaneat quamdiu in ea ignorantia permanserit; in qua si per annum post dictos duos menses perseveraverit, sit ipsis beneficiis ipso iure privatus. 
Sacerdotes vero curati in quibus maior scientia requiritur quia valde periculose sunt evangelice mine quibus dicitur: Si cechus checo ducatum prestet ambo in foveam cadunt [3], illi ultra officium premissum teneantur habere breviarium et missalle, insuper scire librum sacramentorum id est librum in quo continetur ordo ministrandi sacramenta ecclesiastica, quem librum unaqueque ecclesia curata teneatur habere paratum et bene corectum, et scire etiam computum quoad dies, menses et annos, ut sciat quo tempore currant festa tam mobilia quam imobilia et eorum vigilie per annum; teneantur quoque scire et in scriptis habere has constitutiones. 
Ecclesie vero collegiate, in quibus est numerus sacerdotum id est clericorum, ultra predicta que tenentur scire et habere, teneantur etiam habere lectionarium, antifanarium, salterium et omelias per circulum anni dominicis diebus et singulis festivitatibus aptos. 
Quicunque in premissis vel aliquo premissorum ignarus inventus fuerit post anuum a publicatione presentium, nisi legitimum impedimentum ostenderit, arbitrio prefati domini episcopi vel eius vicarii taliter castigetur quod eius pena aliis transceat in exemplum. 
Addentes quod plebani sive archipresbiteri debeant examinare suos capellanos et ipsi plebani sive archipresbiteri debeant examinari per dominum vicarium prefati domini episcopi.
(11) Quod clerici non defferant arma rubrica.
Ad honestatem clericalem maxime pertinet clericos esse pudicos, pacificos et modestos, contra quam honestatem faciunt quidam selerati viri perditionis filii qui suis moribus ostendunt se non solum non esse clericos sed nec etiam cristianos, rissas et questiones moventes tam de die quam de nocte, nunc cum armis nunc sine armis et, quod deterius est, agressuras faciendo nunc in personas nunc in loca, per que honori ecclesie non modicum detrahitur et clerus ac populus permaxime scandalizetur. 
Nos igitur huic pesti occurrere cupientes statuimus et ordinamus quod nullus de cetero clericus sive in sacris ordinibus constitutus sive non, presumat rissas aut questiones maxime in platheis aut viis publicis movere aut agressuram facere in personas vel loca, de die vel de nocte, cum armis vel sine armis; intelligendo quod in itinere de loco ad locum liceat clericis portare arma etiam ob causam alicuius inimicicie, dummodo ipsa inimicicia non provenerit defectu ipsius clerici arma portantis, et de ipsa inimicicia sit notorium vel publicum. 
Quicunque contra premissa vel aliquod premissorum facere presumpserit, si de die moverit rissam sine armis et sine agressura solvat quinquaginta soldos camere pauperum Christi; si cum armis vel cum agressura acrius puniatur arbitrio prefati domini episcopi vel eius vicarii secundum qualitatem negotii et personarum; si de nocte tale quid facere presumpserit, si in habitu proprio et sine armis puniatur arbitrio prefati domini episcopi vel eius vicarii ut supra; si vero cum armis et sine habitu proprio inventus fuerit, capiatur et in illo habitu in quo inventus fuerit et cum armis usque ad lucescentem diem detineatur et deinde presentetur officio prefati domini episcopi puniendus prout ius et iusticia requirit, perdat nichilominus vestes et arma cum quibus inventus fuerit, que omnia cedant lucro capientium; si vero inventus fuerit agressuram fecisse in personas vel loca, omnibus beneficiis suis spolietur ut quos divinus teror a malo non revocat temporalis saltem pena coherceat a peccato, et nichilominus carceribus mancipetur ibique clausus remaneat donec integraliter satisfecerit lesis et penam suscipiat in personam pro qualitate delicti.
(12) Quod non ludant rubrica.
Prohibemus insuper ne quis clericus, sive in sacris sive non constitutus, ad aleas et taxillos cum pecuniis aut alios quoscunque ludos fortune ludere presumatnnnn aut publice ludis interesse. 
Qui contrafecerit in premissis vel in aliquo premissorum, penam centum soldorum incurrat, dandorum et solvendorum camere prefati domini episcopi et nichilominus quod evicerit perdat et camere premisse aplicetur. 
Nolimus autem illos hac constitutione teneri qui secrete et pro solatio in domo privata luderent ad tabulas seu ad alium ludum fortune, ludo taxillorum de per se excepto quem omnibus modis et in omni loco et tempore reprobamus.
(13) Quod defferant tonsuram rubrica.
Ad honestatem etiam clericorum spectat delatio congruentis corone tonsure atque rasure quas sanctorum patrum vestigiis inherentis precipimus deferri congruentes, quam congruentiam ad tolendam fraudem quorundam malignantium interpretamur. 
Si rasura que fieri debet in summitate capitis in modum spere, quam clericam vulgariter appellamus, sit ampla seu lata ab una parte circunferentie ad aliam in sacerdotibus et aliis inferioribus ad arbitrium domini episcopi. 
Coronam vero intellegimus congruentem si rotunda fuerit carens angulo: tonsura ita fieri debet ut aures patentes remaneant. 
Quicunque in premissis vel aliquo premissorum defecerit, sive sit sacerdos sive inferior clericus, sit eo ipso a perceptione omnium fructuum beneficiorum suorum spacio sex mensium suspensus, in qua suspensione tamdiu maneat quamdiu steterit ad conformandum se congruentie premisse, et fructus ipsi applicentur camere predicte.
(14) De privilegio fori et persone rubrica.
Item statuimus, disponimus et ordinamus quod unusquisque clericus beneficiatus iurisditioni prefati domini episcopi deditus qui voluerit uti privilegiis tam in persona quam in rebus clericalibus rasuram, coronam, habitum et tonsura defferat congruentes. 
Alioquim si sine hiis inventus fuerit imiscere se damnatis sceleribus, beneficia ecclesiastica perdat; in sacris vero constitutus sive beneficiatus fuerit sive non, acrius puniatur pro qualitate negotii prout prelibato domino episcopo vel eius vicario visum fuerit, nec per hanc constitutionem intendimus cuiquam alii constitutioni derogare.
(15) Quas mulieres tenere possint in domo rubrica.
Item quia frequenter sub velamine honestatis latet quandoque inhonestas quoad mulieres quas aliquando in domibus eorum tenet, declaramus omnes illas mulieres esse suspectas que non sunt de permissis a iure, cuiusmodi sunt mater, avia, amita, matertera, filia fratris, soror, filia sororis: hec permittuntur dummodo non obsit eis contraria fama; ceteras prohibemus teneri in domibus clericorum sub pena contenta in premisso edicto, nisi sit tanta antiquitas et bona fama earum quod nichil sevi criminis possit in eis presummi. 
Hoc addito quod liceat clerico ex causa neccesitatis, ut puta infirmitatis vel alia legitima causa approbata per officium domini episcopi, liceat tenere unam mulierem maiorem annis sexaginta dumodo non sit ex aliquibus cum quibus sacerdos aut clericus ille se imiscuisset retrohactis temporibus. 
Item nullus ex predictis teneat aliquem laboratorem vel artificem qui habeat uxorem secum habitantem suspectam propter cohabitationem in domo ipsius clerici. 
In quibus omnibus suppleat et interpretetur discreptio domini episcopi vel eius vicarii, consideratis circumstandis undique.
(16) De maledicis etturbatoribus divinorum officiorum rubrica.
Quia pudicicia actenditur non solum circa castitate corporis verum etiam in verbis et moribus, decreverunt sancti patres neminem clericum esse maledicum aud fratrum accusatorem, non scurilem aud verbis turpibus ioculatorem, non invidentem fratrum profectibus, non sedicionarium aud divinorum officiorum vel consiliorum turbatorem.
Mandamus hos sacra comunione privari et de Ecclesia a consorcio fidelium prohici, que omnia hic duximus exprimenda ad recenciorem omnium subdictorum nostrorum memoriam. 
Mandantes omnibus et singulis ab huiusmodi improbatis viciis abstinere, sub penis in premissis sanctorum patrum decretis contentis, et ultra prout negotii qualitas exegerit, sub pena arbirio domini episcopi vel eius vicarii auferenda. 
Turbatores autem divinorum officiorum solemnium potissime et ad que populi multitudo confluere consuevit, delati per archipresbiterum seu quemcunque de ecclesia acrius puniantur, ita ut eorum temeritas et irreverentia aliis transceat in exemplum.
(17) De cura circa spiritualia rubrica.
Regimen seu gubernatio ecclesiarum vertitur circa duo, videlicet circa id quod spectat ad spiritualia, et circa id quod spectat ad temporalia. 
Circa spiritualia venit primo considerandum quod ecclesie teneantur munde et omnibus rebus vacue et expedite preter ea que pertinent ad divinum cultum, quod ab omnibus negotiis secularibus vacent et per eas non sit via publica per quam portentur animalia et cetera que via communi deferuntur, et nichil penitus agatur quam quod divinis laudibus conveniat, quod temporibus congruis apperiantur et colaudantur, quod locus baptisterii mundus teneatur, quod heucaristia et crisma sub fideli custodia conservetur in loco mundissimo clavibus obserato. 
Hec omnia sanctorum patrum vestigiis inherentes stricte iubemus fieri, statuentes ut quicunque in premissis vel aliquo premissorum negligens inventus fuerit, arbitrio prefati domini episcopi vel eius vicarii puniatur ultra penam impositam a iure prout negotii qualitas exegerit. 
Adicientes quod earum clerici, prout uniuscuiusque ecclesie facultates suppetunt, in ipsis ecclesiis divinis laudibus intendant sue servitutis impensum per singulas horas canonicas persolventes. 
Adiungatur quod presbiteri curati mandent suis parochianis quod in sacratis locis nec in ecclesiis suis non faciant viciniam neque alias conventiculas neque arengam pro eorum peractionibus temporalibus.
(18) De examinatione instituendorum rubrica.
Ad regimen ecclesie circa dispositionem spiritualium spectat cura animarum in qua est singularis circumspectio et vigilia adhibenda, quoniam ubi maius periculum vertitur, est procul dubio plenius consulendum. 
In hac venit distributio spiritualium sacramentorum in quibus consistit salus cuntorum christifidelium, circa quorum instructionem propter temporis brevitatem modo non insistimus, hoc tamen modo statuentes quod quicunque sacerdos curatus cum super hoc per nos examinatus fuerit saltem de quatuor sacramentis que pertinent ad administractionem cuiuslibet sacerdotis curati, videlicet baptismo, penitencia, heucaristia et sacra untione, sciat nobis respondere que sint decem mandata decalogi, septem dona Spiritus sancti, septem opera misericordie, in hiis contraria septem peccata mortalia. 
Quod quidem volumus observari non solum in institutis a nobis set in hiis etiam quorum ad capitulum nostrum ellectio, ad episcupum vero confirmatio pertinet. 
Quicunque in premissis ignarus inventus fuerit, post gravem redargutionem indignus cure animarum reputabitur.
(19) De compatrum numero rubrica.
Item statuerunt sancti patres nostri quod ad suscipiendum infantem de baptismo non plures accedant quam unus sive vir sive mulier; in confirmatione quoque idem fiat et ille non sit abbas neque monacus. 
Nos igitur in executionem predictorum iurium statuimus et ordinamus ne quis sacerdos de cetero presumat ad baptismum admittere ultra unum compatrem aut unam commatrem, nisi ab episcopo seu eius vicario petita et obtenta licentia, qui tamen non sit abbas vel monacus aut etiam monialis; nec imponat cuique infantulo baptizando nomen aliquod paganorum aut gentilium, idem de infantula, set nominibus sanctorum aut sanctarum nominent iuxta rictum christianorum. 
Qui contra premissa vel aliquod premissorum facere inventus fuerit, eo ipso penam centum soldorum incurrat solvendorum cernere pauperum Christi, accusatori solvat soldos viginti. 
Non intendentes per hanc nostram constitutionem alicui alteri derogare.
(20) De inventario conficiendo rubrica.
De regimine ecclesiarum in spiritualibus hec dicta sufficiant. 
Quia vero hoc tempore tales in regiminis arce debent constitui qui non solum de salute animarum verum etiam de extrinsecha utilitate cautela sciant esse solicitos, idcirco circa gubernationem temporalium stilum vertendo presenti constitutione sancimus volentes indemnitatibus ecclesiarum providere quod omnes, qui de cetero ad rectorias seu dignitates ecclesiasticas assumentur, postquam possessionem pacificam fuerint consequti, infra mensem in presentia capitulorum suorum et bonorum parochianorum ipsius ecclesie et thabellionis publici de thesauro et bonis mobilibus ecclesiarum ipsarum inventarium in scriptis fideliter faciant cum effectu, apud ecclesias predictas conservandum. 
Qui vero contra hec se exibuerint negligentes seu dificiles et rebeles ex nunc in libris decem episcopali camere condemnamus in pios usus per prefatum dominum episcopum vel eius vicarium ut expedire videbitur convertendis. 
Insuper in discretis et damnosis bonorum et rerum ecclesiasticarum alienationibus volentes salubriter obviare presenti constitutione decernimus et providemus quod nulla persona ecclesiastica, nullum capitulum, collegium vel conventum aliqua bona immobilia seu iura perpetua alicuius ecclesie secularis vel regularis seu alterius pii loci alienent, quocunque titulo alienationis, vel concedant in hemphitheosim ultra annos quinque vel de ipsis investituram faciant seu locationem sub certa pensione seu censsu vel ad affictum sive uni sive pluribus personis sub quocumque modo vel forma verborum per quam dici possit ipsam locationem aut investitura directe vel indirecte excedere tempus dictum, et quod ultra viginti quinque libras nomine ecclesie seu pii loci vel prebende seu beneficii mutuum non contrahat vel ecclesiam suam aut prebendam seu pium locum vel aliqua eius bona alicui obliget nomine alicuius debiti ultra quantitatem predictam absque nostra licencia speciali, aut vestes sacras seu vasa vel libros eiusdem vel aliquid de thesauro ipsius alienet vel pignori obliget, nostra super hoc licentia non obtenta. 
Alienantes vero vel pignorantes aut, quod deterius est, furto surripientes ac contrahentes et dantes et recipientes vel facientes contra hec vel aliquod premissorum in hiis scriptis ex nunc excommunicationis vinculo innodamus; contractus, qui contra hec celebrabuntur, carere viribus decernentes et ecclesias ex ipsis minime obligari.
(21) De denuntiatione rubrica.
Item quia sic iure cautum invenimus, volumus et ordinamus quod unusquisque archipresbiter seu plebanus diocesis paduane non solum vulgi intra suam plebem degentis curam gerat, verum etiam presbiterorum, qui per minores titulos habitant, iugi circumspectione vitam custodiat, et qua unusquisque industria divinum opus exerceat cuiusque vite et conversationis existat, ac etiam quicquid periculi spiritualis tam ex parte vulgi quam ex parte presbiterorum occurrerit, quod divine maiestatis oculos offendere possit, prelibato domino episcopo aut eius vicario denuntiet. 
Qui si in premissis vel aliquo premissorum transgressor inventus fuerit pro negotii qualitate egregie puniatur, sic quod eius pena aliis transgressoribus transceat in exemplum.
(22) Quod teneantur prelato suo semel in anno confiteri rubrica.
Item volumus et ordinamus quod unusquisque clericus saltem semel in anno teneatur integre confiteri peccata sua suo prelato vel alteri de ipsius expressa licencia et sacramentum heucaristie de manu ipsius saltem semel in anno, ut premittitur, suscipiat vel alterius de eius mandato. 
Quicunque in premissis vel aliquo premissorum transgressor inventus fuerit, sit eo ipso per sex menses suspensus a perceptione fructuum beneficiorum suorum convertendorum in utilitatem ecclesiarum in quibus illa obtinet arbitrio dicti domini episcopi vel eius vicarii, et premisa sibi locum vendicent in prelato sub cuius cura dictus clericus domicilium habet.
(A) Volumus, statuimus et ordinamus quod singuli plebani diocesis nostre qui ad hoc constituti sunt ut non solum imperiti vulgi solicitudinem gerant, verum etiam conpresbiterorum qui per minores titulos habitant vitam iugi circumspectione custodiant, qua unusquisque industria divinum opus exerceat episcopo suo renuntient, suas plebes discurant, unusquisque suam diligenter investigans et perquirens si quid novit aut cognoscere potest vel audire quod contra voluntatem Dei et recta christianitatem in sua plebe factum sit tam per seculares quam per sacerdotes, cum tale quid ad suam nocticiam quovis modo pervenerit aut indicatum sit, illud nobis quam cito poterit renuntiet; et hoc facere iuramento affirmet scilicet quod nec propter amorem nec propter timorem nec propter precium nec propter parentelam vel hactenus nobis celabit aut nostro nuntio cui hoc inquirere iusserimus quandocumque ex hoc eum interogaverit, sic ipsum deus adiuvet.
(B) Quia scriptura dicit: Diligenter agnosce vultum peccoris tui tuosque greges considera [4] et cetera, que verba diriguntur in personam pastoris ecclesie cui imperatur ut diligenter adhibeat curam eis quibus ipsum preesse contigerit agnoscatque animos et actus singulorum, si quid vicii in eis invenerit citius castiget; idcirco hac episcopali sinodo communi omnium concilio statuimus et ordinamus ut unusquisque parochianus cuiuscunque ecclesie nostre civitatis aut diocesis, quem contigerit de licentia sui rectoris aut alias ex forma iuris alteri confiteri quam proprio sacerdoti, teneatur illud intimare proprio sacerdoti nominando ei personam cui confessus fuerit et an de ipsius confessoris conscilio liceat ei recipere heucharistie sacramentum; quod sacramentum teneatur saltem semel in anno videlicet in Pasca resuretionis vel circa festum ipsum recipere de manu proprii sacerdotis, nulla in contrarium obstante licencia.