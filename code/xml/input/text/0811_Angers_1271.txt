Idem Nicholaus in synodo sancti luce anno domini Mo CCo septuagesimo primo.
(1) Ne clerici se obligent per litteras secularium.
Cum a bone memorie Michaele predecessore nostro statutum fuerit quod nullus clericus, seu aliqua alia persona ecclesiastica, alicui se obliget per litteras cujusque judicis secularis, nos statutum predictum innovantes, illud in dyocesi Andegavensi precipimus observari.
Si qui vero contrarium in posterum fecerint, littere per quas se obligaverint per judices ecclesiasticos execucioni nullatemus demandentur.
(2) De processionibus publicis.
Quia culpa est rei miscere ad se minime pertinenti et falcem suam in messem ponere alienam, et processionum publicarum imposicio dyocesani officio competere dignoscitur, inhibemus, sub pena excommunicacionis, ne aliqua persona Andegavensis dyocesis ecclesiastica, vel eciam secularis, processiones publicas imponat persone alicui publice faciendas.
Item presbiteris et capellanis ecclesiarum nostre dyocesis, sub pena consimili nihilominus inhibentes, ne ipsi in suis parrochiis permittant talia perpetrari, nobis si qui forte contrarium attemptare presumpserint scribentes, ut a nobis de tali commisso more debito puniantur.