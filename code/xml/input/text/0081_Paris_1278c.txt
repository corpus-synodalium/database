Precepta [1] synodalia Stephani episcopi Parisiensis.
(1) Denunciamus vobis oratoria illorum que habent in domibus suis, granchiis seu maneriis in civitate et dyocesi Parisiensi tam regulares quam seculares, nisi a Sede apostolica super hoc optinebunt privilegium seu a domino Parisiensi episcopo seu ejus predecessoribus habeant licenciam specialem, per ipsum patrem dominum Parisiensem episcopum supposita esse ecclesiastico interdicto.
(2) Item, precipimus omnibus presbiteris ne aliquis ipsorum solus missarum solempnia sine ministri suffragio celebrare presumat.
(3) Item, precipimus quod ipsi prohibeant ne in ecclesiis earumque cimiteriis nundine ac fori cujuscumque tumultus fiant.
(4) Item, precipimus quod ipsi prohibeant ne in ecclesiis vel cimiteriis cause criminales per laycos agitentur.
(5) Item, precipimus quod ipsi prohibeant et prohibitum esse publicent ne aliquis exercentibus publice fenebrem [2] pecuniam domos suas conducere vel conductas habere permittat [3], alioquin graviter punientur.
(6) Item, inhibemus et inhibitum esse auctoritate apostolica declaramus ne manifesti usuruarii ad sepulturam ecclesiasticam admittantur donec de usuris prout paciuntur eorum facultates fuerit satisfactum plenius, et qui contra fecerint graviter punientur.
(7) Item inhibemus et inhibitum esse declaramus ne aliquis intersit testamentis manifestorum usurariorum aut eos ad confessionem admittat, seu ipsos absolvat, nisi de usuris satisfecerint vel satisfaciendo pro suarum viribus facultatum prestent ydoneam cautionem, cum testamenta ipsorum manifestorum usurariorum aliter facta ipso jure non valent.
(8) Item, inhibemus ne aliquis participantes cum excommunicato in locutione et aliis quibus ligatur participans minori excomunicatione ante canonicam monicionem et nisi monitus fuerit nominatim majori excommunicacione presumat excommunicare, cum talis sit lata sententia non teneat.
(9) Omnibus sacerdotibus districte inhibemus ne matrimonia clandestina seu bannis non premissis celebrare presumant, sicut aliqui vestrum aliquociens facere, ut dicitur, presumpserint, alioquin contra ipsos sacerdotes procedemus.
(10) Item omnibus sacerdotibus sub pena suspensionis districte precipimus ut in exequendis mandatis nostris sint diligentes et solliciti, et eisdem sub pena predicta districte inhibemus ne ipsi vel eorum clerici pro mandatis nostris exequendis aliquam pecuniam exigere seu extorquere presumant, et si secus fecerint graviter punientur.
(11) Item, aliqui vestri ecclesias suas dimittant et ad loca diversa se transferrunt extra civitatem et dyocesim Parisiensem fingentes se scolares et de nostra licentia resquisisse licentiam, cum verum non sit, ita quod ecclesie sue etiam divino [4] officio defraudantur, quamquam juraverint se facturos in suis ecclesiis et beneficiis residenciam personalem, unde sibi et suis subditis imminet periculum animarum, quod decetero fieri sub pena excommunicationis districtius inhibemus, et qui contra fecerit graviter punientur.
(12) Cum nuper intellexerimus quod curia Senonensis aliquando in causis appellacionum precipiendo mandat subditis nostris rectoribus ecclesiarum mandata sua exequi sub hac forma verborum: Auctoritate metropolitana in virtute obedientie precipiendo mandamus etc., inhibemus ne aliqui subditi nostri per talem formam litterarum mandata curie Senonensis exequantur.
(13) Item, denunciamus vobis quod curia Sensonensis seu officialis ejusdem curie subditos nostros de jure compellere non possit exequi sententias et precepta curie Senonensis in causis per appellationem ad curiam Senonensem devolutis.
(14) Item, denunciamus vobis a jure statutum quod si inter subditos nostros fuerit ad curiam Senonensem appellatum in alium subditum nostrum occasione accepta circa rem de qua controversia est inter appellantem et appellatum curie Senonensi de jure juridictionem sibi vendicare non debeat.
(15) Item, etsi occasione tali accepta curia Senonensis talem mandaverit citari coram se et quod non comparuit, ipsum suspendi seu excommunicari mandaverit, de facto talem nolumus reputari ligatum, cum in casu tali jurisdictionem assumere non debeat.
(16) Cum sit inhibitum ne judices seu conservatores dati auctoritate domini legati citare presumant sub tali forma : Citetis quos lator presencium vobis nominabit vel modo consimili, inhibemus rectoribus ecclesiarum et capellanis et clericis eorumdem et aliis subditis vestris ne per talem formam citacionis ad mandatum judicum seu conservatorum datorum a dante predicto aliquem citare presumant, cum tali mandato impune non pareatur.
(17) Item inhibemus ne aliqui contra statutum predictum mandatum citacionis sub forma predicta exequantur, et si contra factum fuerit graviter ipsos puniemus.
(18) Item inhibemus quod si aliquis contra inhibitionem predictam per formam citationis predicte aliquem citare presumpserit cum talis citacio non teneat nec erat citatum, et judices seu conversatores dati auctoritate predicta taliter citatos excommunicaverunt, cum talis sentenia nullius sit momenti, nec ipsos denunciari excommunicatos, nec tanquam excommunicatos faciatis evitari.
(19) Item cum inhibitum sit ne ipse judex alibi quam in civitatibus, castris et aliis locis insignibus habitare presumat [5], precepimus rectoribus ecclesiarum quod si alibi quam in locis predictis habitaverint in suis locis, quod hoc nobis significare non obmittant, alioquin ipsos graviter puniemus.
(20) Item, precipimus ut statuta alias facta et in synodo publicata inviolabiliter conserventur.
(21) Item, omnes et singulos rectores [6] ecclesiarum et alios quoscumque qui ad hanc nostram synodum venire consueverunt et de quibus sumus et fuimus in possessione vel quasi ut veniant et venire neglexerunt, nisi fuerint canonice excusati vel legitimo impedimento detenti, in hiis scriptis ab officio suspendimus.