(1) Primo, quod quilibet clericus, per obedientiam et fidelitatem quam promissit episcopo et ecclesie Zamorensi, moneat parrochianos suos in illicitis coniugiis permanentes uel alias concubinas detinentes, quod eas a se abiciant et ab huiusmodi illicitis abstineant. 
Quod si facere neglexerint, clerici adhibeant secum duos uel tres testes, secundum regulam euangelicam. 
Et si parrochiani clericum suum audire noluerint, clericus denunciet primo archipresbitero et deinde archidiachono, et ipsi contra eos iustitiam suam exerceant sicut debent, inuocato, si necesse fuerit, contra tales brachio seculari. 
Si uero parrochiani archipresbiteri uel archidiaconi mandatis seu sentenciis parere noluerint, insinuetur episcopo, et tunc episcopus rigore iusticie procedat 15 contra eos quantum de iure fuerit procedendum, ne in Ecclesia Dei peccata remaneant impunita.
(2) Item, quod quilibet clericus conscribat omnes possessiones sue ecclesie: a quo sunt, et ubi sunt, et a quibus relicte sunt, et a quibus tenentur uel etiam excolluntur. 
Et scripturam inde fideliter confectam det archipresbitero, et archipresbiter faciat unum librum de possessionibus omnium ecclesiarem sui archipresbiteratus.
(3) Item, quod quilibet clericus perscrutetur in parrochia sua et diligenter inquirat possessiones acquisitas a religiosis a tempore concilii generalis, et det inde scripturam archipresbitero. 
Et nichilominus petant a religiosis de talibus possessionibus iura sua.
(4) Item, moneant parrochianos in diebus dominicis et festiuis, ut dent decimas Deo debitas de aceniis et molendinis et pratis et de aliis bonis a Deo sibi collatis. 
Et ipsi clerici, in requirendis et exigendis decimis et iuribus ecclesiarum suarum, ne sint negligentes aliquatenus uel remissi, alias pena debita puniantur.
(5) Item, cum parrochiani frequenter et malitiose de una ecclesia ad aliam se transferant, et per hoc decimas et primicias et cetera iura ecclesiarum prolata subtrahant, in suarum preiudicium animarum et in graue preiudicium clericorum et ecclesiarum non modicam lesionem, nos huic morbo remedium adhibere uolentes, statuimus ut clericus ad cuius parrochiam se transtulerit parrochianus ex malicia uel alterius clerici odio manifestis, teneatur per iuramentum et fidelitatem petere decimas et cetera iura. 
Et de omnibus decimis a talibus acquisitis det totum, uel saltim pro bono pacis medietatem, clerico de cuius parrochia recessit, ut per hoc laycus de una ecclesia ad aliam malitiose uel odiose se transferens, de malicia sua temporalem comodum et graue dampnum anime non reportet. 
Si uero clericus ad cuius parrochiam taliter se transtulit, decimas exigere a talibus neglexerit, de proprio reddere compellatur, iuxta extimationem archipresbiteri uel trium clericorum a partibus electorum.
