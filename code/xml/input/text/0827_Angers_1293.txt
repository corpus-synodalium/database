Idem Guillermus in synodo sancti Luce eodem anno.
(1) De copia synodalium et statutorum.
Archidyaconi statuta synodalia curent observari in visitacione et eorum defectus episcopo denuncient.
Quoniam nonnulli sacerdotes, in sue salutis grave dispendium, statutorum synodalium a predecessoribus nostris dudum et a nobis editorum vilipensores et transgressores, Dei timore et prelatorum suorum obediencia, reverencia et honore irreverenter postpositis, que dolendo referimus, inveniantur frequenter, non attendentes periculum, quoniam testante scriptura: Peccatum ariolandi est repugnare, et quasi scelus ydolatrie nolle acquiescere.
Hinc est quod eisdem injungitur in virtute obediencie secundum quod alias eis injunctum exstitit quod quilibet quaternum synodalem habeat, quem in synodis deferat et ilium frequenter perlegat, et contenta in eo magis solito, tanquam filius obediencie, observare studeat diligenter.
Injungimus eciam archidyaconis, archipresbiteris et decanis, ut dum visitacionis officium peragunt, ad inquirendum solliciti sint utrum premissa sic injuncta debitum sorciantur effectum, et si contrarium invenerint, nobis insinuare non differant, ut transgressores hujusmodi severitate debita compescantur.
(2) De indumentis sacerdotum.
Indumenta inhonesta sacerdotum leprosis largiantur.
Item, cum per predecessorem nostrum alias statutum fuerit quod sacerdotes indumenta superiora clausa deferant, nullatenus apertis utendo, sub certa pena in dicto statuto comminata, ut inter ipsos et alios clericos, immo pocius laycos aliquis distinctus haberetur habitus, et ut secundum statum suum honestiores inter ceteros apparerent, inveniuntur tamen innumeri transgressores.
Cum igitur vilissimus sit computandus, juxta canonica statuta, nisi sanctitate precellat, qui est honore prestancior, in incessu enim et habitu debet esse sacerdos ornacior ceteris, ut morum gravitate maturitatem mentis ostendat: Incomposicio siquidem corporis, ut ait Augustinus, inequalitatem mentis indicat et Salomon: Amictus corporis et risus dencium enunciant de illo.
Statutum itaque hujusmodi ad convincendam eorum maliciam innovamus, adjicientes quod, si de cetero hujusmodi invenerimus transgressores, sibi caveant, quia eorum indumenta inhonesta et aperta leprosis largiemur, quod fieri volumus eciam per archidyaconos et decanos, et alia pena eos nihilominus puniemus.
(3) De peregrinacione ad ecclesiam Beati Mauricii Andegavensis.
Visitentur a penitentibus limina Beati Mauricii Andegavensis.
Cum inter ceteras hujus provincie cathedrales ecclesias, ecclesia ista Beati Mauricii apud populares et dyocesanos in minori reverencia, ut patet ad oculum, habeatur, cum nullus eorum concursus appareat ad eamdem, sicut
habetur in aliis evidencius, quamvis ibidem requiescant plurium corpora beatorum, ad devocionem igitur popularium excitandam, vobis injungimus quod in penitenciis injungendis eis specialiter injungatis, voluntate tamen eorum secreto primitus exquisita et obtenta, quod saltem semel in anno singulis annis, vel usque ad septennium vel quinquennium, secundum quod videbitis expedire, limina ipsius ecclesie studeant visitare in eorum remissionem peccaminum, nam multa meritis beatorum, quorum corpora requiescunt ibidem, Deo inspirante, poterunt promereri et indulgencias unius anni et XL dierum in festo beati Mauricii, et per ejus consequentes octabas.
(4) De capellanis non habentibus litteras testimoniales.
Nullus sine testimonialibus celebret.
Item, injungimus archidyaconis, archipresbiteris et decanis nostre dyocesis ut ipsi, dum visitabunt ecclesias sibi subditas, si aliquos capellanos in eisdem invenerint deservientes litteras nostras testimoniales non habentes, eos a predictis ecclesiis amoveant et ecclesiarum rectoribus inhibeant, ne ipsos capellanos in ecclesiis suis celebrare permittant.