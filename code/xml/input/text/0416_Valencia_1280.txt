Inscriptio notarii [1].
Anno a natiuitate Domini millesimo ducentesimo octogesimo, undecimo kalendas nouembris, dominus Iazpertus, diuina miseratione Valentinus episcopus, sanctam synodum in ecclesia Valentina celebrantes, fecit sequentes constitutiones.
(1) Ne clerici teneant filios spurios in domibus suis.
Prolem ex damnato coitu susceptam leges etiam secularium principum adeo detestantur, quod ei de bonis paternis alimenta denegant ministrari.
Nos igitur Iazpertus, diuina miseratione Valentinus episcopus, in Valentina ciuitate siue ecclesia synodo presidentes, huius constitutionis edicto consulte ac salubriter prohibemus ne quisquam diaconus, subdiaconus uel sacerdos ciuitatis uel diocesis Valentine, prolem suam illegitimam in domibus quas habitant tenere presumant.
Violatores autem constitutionis presentis decem morabitinorum aureorum pena multamus, fabrice Valentine ecclesie applicanda, quam qui non soluerit infra quindecim dies, a requisitionis tempore numerandos, ipso facto sit excommunicationis uinculo innodatus.
Facta fuit hec constitutio et publicata in synodo, undecimo kalendas nouembris, anno Domini millesimo ducentesimo octogesimo.
(2) Ne calices, uestimenta aut alie res sacre uendantur.
Quam sit moleste gerendum quod ea, que sunt diuino cultui dedicata, per modos illicitos prophanis usibus improbe applicentur, nemo ambigit sane mentis, cum id ipsum Deo et hominibus sit exosum, et tamquam detestabile et horrendum ipsi etiam sit naturalis rationis instinctui odiosum.
Proinde nos Iazpertus, diuina miseratione Valentinus episcopus, prout moris est et a sanctis patribus institutum, sacram synodum in Valentina ecclesia celebrantes, huic morbo letali, qui, ut didicimus, ex indeuotione quorumdam in nostra diocesi damnabiliter inoleuit, per salubrem cupientes occurrere medicinam, hac prouida statuimus sanctione quod si quis ausu temerario nec non et mente sacrilega, spiritum quippe a se abdicans formidinis et ruboris [2] ecclesiarum libros, pannos, uestimenta seu queuis alia ecclesiastica ornamenta, maxime calices ubi Corporis et Sanguinis dominici beatissimum conficitur sacramentum [3], absque nostra licentia speciali uel officialis nostri, cum fuerimus extra Tarraconensem prouinciam constituti, uendiderit, donauerit seu obligauerit, et precipue infidelibus, qui ea plerumque, cum eis fas est, scienter et malitiose maculant et deturpant, seu ea quouis alio titulo quispiam alienauerit impudenter, huius nostre laudabilis constitutionis transgressor exsistens, pro tam exsecrabilibus et facinorosis mercationibus et contractibus sceleratis mox ipso facto se noscat excommunicationis mucrone percussum.
Iustum siquidem est ut sit ab ecclesiasticis suffragiis alienus qui irreuerenter uasa sacrata et apparatus ecclesiasticos alienat.
Ab hoc autem excommunicationis nexu eos excipi uolumus qui secundum sue iudicium rationis uendiderint, donauerint seu quomodolibet alienauerint uestimenta seu alia ecclesiastica ornamenta pro defunctorum presbyterorum, diaconorum et subdiaconorum cadaueribus funerandis, dum tamen si quid habitum fuerit ex pretio eorumdem, in alios ecclesiasticos apparatus cum diligentia debita reducatur.
(3) Quod clerici possint testari.
Iazpertus, diuina miseratione Valentinus episcopus, dilectis sibi in Chisto uniuersis et singulis ciuitatis eiusdem et diocesis ecclesiarum rectoribus, salutem in Domino sempiternam.
Exigit nostri officii debitum ut inter subditos scandali submouere materiam sollicite studeamus, damnisque futuris sucurrere ac animarum periculis diligentius obuiare.
Hinc est quod, cum propter occupationem bonorum decedentium clericorum indebitam, in dictis ciuitate et diocesi scandala frequentissime suscitentur, nos, licet omnino futura uitare scandala non possimus, amouere tamen occasionem seu materiam huius scandali cupientes, et ut animabus morientium clericorum ac ecclesiarum indemnitatibus consulere plenius ualeamus, uestris insuper postulationibus ex gratia speciali satisfacere intendentes, de consilio nostri capituli et assensu, presenti constitutione duximus statuendum ut rectores ecclesiarum ciuitatis et diocesis Valentine de bonis mobilibus, que eis etiam intuitu sue parochie peruenerint et que sui obitus tempore constiterit eosdem habere, possint suis creditoribus propria debita soluere, satisfaciendo nichilominus pro suis iniuriis competenter quibus fuerint obligati, ac legata facere illis qui sibi pro tempore seruierint, iuxta seruitii exhibiti meritum et processum temporis quo seruitium exstiterit iam impensum, ut sic seruitores condecentem remunerationem maiorem habeant uel minorem.
Omnia autem alia bona mobilia possint pro remedio anime sue in testamento uel alia sua ultima uoluntate legare, prout saluti anime sue uiderint expedire.
Volentes preterea ne per abusum permissionis gratie seu indulgentie presentis parochiales ecclesie patiantur in spiritualibus seu temporalibus aliquam lesionem, adicimus quod ecclesia quelibet seruetur indemnis, nec aliquibus debitis remaneat obligata.
Si uero contigerit rectorem ecclesie post fructus perceptos decedere, statuimus quod de bonis decedentis fiat ipsi ecclesie seruitium consuetum, donec sibi fuerit de rectore prouisum.
Et idem rector fructus sufficientes recipiat ex eadem, ut sic ecclesia, que suo rectore remanet uiduata, debito seruitio non fraudetur.
Ad maiorem autem horum omnium firmitatem, presentem paginam sigilli nostri munimine fecimus roborari.
Datis Valentie, tertio idus nouembris, anno Domini millesimo ducentesimo septuagesimo septimo.
Ego Iazpertus, episcopus Valentinus, subscribo.
Ego Johannes de Albalta.
Et ceteri omnes de capitulo se subscripserunt.