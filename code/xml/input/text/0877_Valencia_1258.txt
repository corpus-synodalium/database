(1) De consueta et tractatu septem sacramentorum.
Anno Domini millesimo ducentesimo quinquagesimo octauo, feria tertia post festum sancti Luce, nos frater Andreas, diuina miseratione Valentinus episcopus, in sancta synodo presidentes, ea que inferius continentur duximus ordinanda.
In primis, statuimus quod rectores ecclesiarum parochialium ciuitatis et diocesis Valentine habeant consuetam secundum consuetudinem Valentine ecclesie, per quam instruantur diuinum officium uniformiter cum matrice sua ecclesia celebrare.
Rectoribus autem ecclesiarum exsistentium in urbe et horta Valentie, ecclesiarum Muriueteris, Algezire, Xatiue et Gandie spatium sex mensium a die ordinationis huius numerandorum, aliis autem per diocesim constitutis unius anni spatium concedimus, infra que spatia omnes hanc consuetam habeant.
Alioquin quilibet ex tunc soluat operi maioris ecclesie decem solidos, duplicandos de mense in mensem donec consuetam predictam habuerint, sicut superius est ordinatum.
Idem per omnia dicimus, et super eadem pena fieri mandamus, de tractatu septem sacramentorum, edito per uenerabilem archiepiscopum, patrem dominum Petrum, Tarraconensis ecclesie in synodo Ilerdensi.
(2) De forma baptismi.
Item, dicimus quod omnibus sacramentis a clericis et laicis magna exhibeatur reuerentia, et ab ipsis sacerdotibus populo predicetur.
Et quia baptismus ianua est omnium sacramentorum, mandamus quod cum magna celebretur cautela, maxime in distinctione uerborum et prolatione, in quibus tota uirtus consistit sacramenti et salus puerorum.
Ista enim uerba semper proferre debet sacerdos sine aliqua syncopatione: Petre uel Johannes uel M., ego te baptizo in nomine Patris et Filii et Spiritus Sancti.
Amen [1], semper nominando puerum uel puellam.
Et presbyteri moneant laicos quod in necessitate, cum timeatur de morte puerorum, possint pueros baptizare: Petre uel Maria, ego te baptizo in nomine Patris et Filii et Spiritus Sancti.
Amen [2].
Hoc idem possunt facere pater et mater, cum de uita pueri dubitatur.
Et si uixerit puer taliter baptizatus, ad ecclesiam deportetur, et ibi cathecuminetur et crismetur, set non rebaptizetur, quia suppleri debet caute quod ex necessitate fuerit pretermissum.
Nec in aliquo liquore baptizetur, nisi in aqua.
Quod si uerba predicta non essent prolata ut superius dictum est, non dicatur aliquis baptizatus.
Et si dubitaretur utrum aliquis esset baptizatus aut non, baptizetur, set sacerdos dicat in prolatione uerborum sic: Si es baptizatus, non te baptizo, set si non es baptizatus, Petre, ego te baptizo in nomine Patris et Filii et Spiritus Sancti.
Amen [3], quia non debet fieri iniuria sacramento.
Et pro baptismo aliquid non queratur, set si datum fuerit gratis, recipiatur.
Fontes autem cum omni diligentia custodiantur.
Ad plus de octo in octo diebus aqua, ne putrescat, renouetur.
Et caueat sacerdos ne de aqua sortilegia fiant.
Et ultra duos compatres ad leuandum puerum de sacro fonte non admittantur, quia matrimonia impediuntur.
Et illud presbyteri predicent populo: quod si maritus leuat puerum de sacro fonte, uxor, que est in domo, est commater et e conuerso.
Illud autem non est pretermittendum, quod quando laici in necessitate baptizant pueros, sacerdos debet querere diligenter qualiter laicus dixerit uerba, et si dixerit seu inuenerit ut superius est dictum, bene quidem; sin autem, baptizet.
Vel si mortuum fuerit, corpus quod baptizatum non reperietur, nullatenus tradatur ecclesiastice sepulture.
Chrisma uero et oleum infirmorum et oleum cathecuminorum sub fideli custodia teneantur, ne possint a maliuolis usurpari.
Et quia semper quolibet anno in Sancto die Iouis sanctum chrisma et oleum a solis episcopis benedicantur, dicimus quod ultra diem illam chrisma uetus et oleum penitus refutentur et ponantur in lampade uel in aqua currenti ampulle lauentur, et nouum chrisma et oleum apportetur.
Et in uigilia Pasche et Pentecostes in qualibet parochiali ecclesia generalis baptismus, si baptizandi fuerint pueri, celebretur.
Et mittantur persone honeste pro chrismate.
(3) De confirmatione.
De confirmatione in fronte, que fit ab episcopis, precipimus quod sacerdotes moneant populum ad confirmationem: quod post baptismum debet confirmationis suscipere sacramentum.
Adulti et magni confirmandi confiteantur et postea confirmentur, quia in sacramento confirmationis confertur robur et gratia ut debilitetur penitus inimicus.
Et dicatur laicis quod non exspectent diu ad confirmandum aduentum episcopi, set ducantur pueri ad eum uel uadant ubi adesse audierint prope, et quod possint mutare nomina in confirmatione.
Et est sciendum quod soli episcopi possunt confirmare, consecrare uirgines, ecclesias dedicare, clericos ordinare, cruces, uestimenta, calices, corporalia benedicere et litteras ordinationis dare, indulgentias facere, secundum canonica instituta.
Illud autem sciendum est quod sacramenta baptismi et confirmationis numquam iterantur: etiamsi baptizatus et confirmatus faceret se Iudeum uel Saracenum et postea uellet redire ad fidem catholicam, non baptizaretur nec confirmaretur, quia sufficit contrictio in hac parte cum reconciliatione episcopi.
(4) De confessione.
Item, quia penitentia est secunda tabula post naufragium, precipimus quod sacerdotes moneant populum quod, si aliquis deliquerit mortaliter, recipiat penitentiam a proprio sacerdote, seu confessore uel a predicatoribus uel minoribus, quibus data est licentia audiendi confessiones.
Et circa confessionem, maximam curam habeant et cautelam, scilicet ut diligenter inquirant peccata usitata singillatim, inusitata uero non nisi a longe per circunstantiam aliquam, sic tamen ut expertis detur materia confitendi.
Et sacerdotes cum debent audire confessiones, locum sibi in ecclesia eligant conuenientem ut communiter ab omnibus uideantur.
Extra ecclesiam uero nullus audiat confessiones nisi in necessitate magna aut infirmitate.
Preterea sacerdotes semper in confessione audienda uultum habeant humilem et oculos ad terram, nec facies respiciant confitentium, maxime mulierum, causa debite honestatis.
Et patienter audiant que dixerint, in spiritu lenitatis eis compatiendo.
Nec admirentur de commissis, quantumcumque turpibus, set eis pro posse suo persuadeant et pluribus modis ut confiteantur integre; aliter dicant eis nichil ualere ad uitam eternam.
Audita autem confessione, semper confessor interroget confitentem si uelit abstinere a peccato omni, aliter enim non absoluat, nec penitentiam iniungat, nec deinde contingat, moneat tamen ut interim agat quicquid boni poterit.
Si non proponat confitens de cetero non peccare, non est ei penitentia iniungenda.
Et in iniungendis penitentiis caueant sacerdotes quod secundum qualitatem culpe et possibilitatem confitentium eis imponant, quia secundum qualitatem culpe debet esse quantitas penitentie, alioquin quod minus est requiretur ab eis, quia facilitas uenie incentiuum tribuit delinquendi.
Debent enim iniungere ieiunium, elemosinas, uenias, orationes, peregrinationes et huiusmodi.
Et moneantur quod ieiunent Aduentum et Quadragesimam, et dies ueneris et sabbatis non comedant carnes, nisi in infirmitate constituti.
Statuta ieiunia obseruent et festiuitates colendas colant, decimas et primitias donent, et ad ecclesiam libenter ueniant, et iura dominis suis integre persoluant, aliter grauiter peccarent.
Et sic paulatine ad id quod facere debent inducantur.
Item, dicimus sacerdotibus quod maiora peccata reseruent maioribus ac discretioribus in confessione, sicut homicidia, sacrilegia, peccatum contra naturam, incestus, stupra monialium, uota fracta, iniectiones manuum in parentes et huiusmodi.
Prouiso tamen quod si peccata enormia fuerint publica, transmittant huiusmodi penitentes penitentiario episcopi, et in die Cineris ab ecclesia expellantur et in die Sancto Iouis introducantur, secundum quod in ecclesiis cathedralibus dignoscitur obseruari.
Item, incendiarios, uerberatores clericorum uel religiosorum, uel simoniacos et qui portant arma Saracenis, hereticos credentes, fautores, receptores et defensores eorum et fractores ecclesiarum, omnes episcopo transmittantur.
In dubiis tamen sacerdos semper consulat episcopum et uiros sapientes, quorum consilio certificati soluant securius aut ligent.
Item, de furto, usura, rapina, fraude sibi caveant sacerdotes ne penitentiam iniungant, nisi prius restituant quibus debent, quia non dimittitur peccatum, nisi restituatur ablatum.
Nec sacerdos aliquis missas quas iniunxit celebrandas celebret, cum non sit debite honestatis quod pro illis trentenaria uel annualia celebrentur.
In confessione sibi caueant sacerdotes ne requirant nomina personarum cum quibus peccauerint confitentes, set circunstantias tantummodo et qualitates.
Et nullus sacerdos ira, odio uel metu mortis in aliquo audeat reuelare confessionem generaliter, quod si fecerit deponatur.
Item, quando sacerdos audit confessionem infirmi, sibi penitentiam innotescat, non iniungat nisi in peccato restitutionis, set dicat ei quod, cum sanus fuerit, ad ipsum reuertatur.
Si uero obierit, roget Deum pro eodem, ne sibi paretur laqueus transmigranti.
(5) De extrema unctione.
Quia de unctione extrema, que datur in extremis laborantibus, nichil in ecclesiis seruabatur, dicimus quod de cetero omnibus in egritudine constitutis tradatur a sacerdotibus et in ecclesiis publice predicetur.
Et in Sancto die Iouis quilibet sacerdos parochialis mittat pro oleo infirmorum, cathecuminorum et chrismate sancto tres ampullas.
Et cum omni magno honore et reuerentia sanctum oleum ad infirmum deferatur, et eos ungat sacerdos cum magno honore et orationum celebritate, que ad hoc sunt institute.
Et nichil inde penitus exigatur siue a paupere siue a diuite, set si quid gratis datum fuerit, accipiatur.
Illud tamen notandum est quod istud sacramentum tantum prestatur adultis, et sicut penitentia iteratur, ita et istud sacramentum.
Nec obligat aliquem quin, si conualuerit post unctionem, debeat accedere ad uxorem.
Item, mandamus quod sacerdotes parochiales omnes habeant librum, in quo contineatur ordo extreme unctionis, cathecismi, baptismi et huius, qui dicitur Manualis siue Ordinarium officiorum Ecclesie, secundum modum qui obseruatur in Ecclesia Maiori.
(6) De Corpore Iesu Christi.
Quia Corpus Christi consueuit dari infirmis, dicimus quod cum magna reuerentia deferatur cum lumine et campanella, et sacerdos qui portauerit induat superpellicium et stolam et det infirmo.
Et si forte infirmus facit uomitum, recognoscat Corpus, et non det ei.
Et cum reuertitur ad ecclesiam non pulsetur campanella, nisi Corpus portetur.
Et moneant populum sacerdotes quod, cum uiderint Corpus uel audierint campanellam, omnes inclinent capita uel genua flectant ob reuerentiam Iesu Christi.
Nec presbyteri permittant diacones deferre Corpus Christi, nisi in necessitate, cum absens fuerit sacerdos.
Set semper sacerdos deferat cum magna reuerentia et maturitate in calice uel pixide multum honeste.
Et dicant septem psalmos penitentiales cum litania pro infirmo, eundo et redeundo, et alias orationes secrete, sic enim debitum soluat pro infirmo.
Item, dicimus quod honor maxime exhibeatur altaribus, et maxime ubi Corpus Christi reseruatur et missa celebratur.
Et in media parte altaris cum summa diligentia et honestate, sub claue, si fieri potest, Corpus Christi custodiatur.
Item, nulli clerico permittatur seruire altari nisi cum superpelliceo aut capa rotunda.
Nec aliquis ausus sit bis in die missam celebrare nisi ex magna necessitate, et tunc non recipiat in prima missa post communionem uinum.
Item, dicimus quod nec aliquis presumat missam celebrare, nisi prius Matutinas dixerit canonicas et Primam, aliqua necessitate excepta [4].
Et linteamina altaris et indumenta sacerdotalia sepe abluantur ob reuerentiam Iesu Christi et totius curie celestis, que cum eo presens est totienscumque missa celebratur.
Calices et unde infirmi communicant decenter et mundi custodiantur, ut deuotius communicent infirmi.
Ampullas quoque uini et aque in ministerio altaris munde et integre habeantur, et una ab altera cognoscatur.
Item, prohibemus ne sacerdotes habeant secum prolem ad seruitium altaris propter scandalum.
Ac de octo in octo diebus renouetur Corpus Christi ne sui uetustate aliqui ab eius deuotione remoueantur.
Et si ecclesia fuerit interdicta, sacerdos secreto clausis ianuis celebret et renouet Eucharistiam, et quod superfluum inuenerit cum summa diligentia recipiat.
Item, dicimus quod in primo Memento de sacra missa [5] sacerdotes habeant memoriam pro benefactoribus uiuis, et in secundo pro mortuis.
Et cum inceperint Qui pridie, non statim eleuent manus alte, set ante pectus teneant donec dixerint Hoc est Corpus meum, et tunc eleuent caute, ita ut possit uideri ab omnibus, quia tunc est ibi Corpus Christi, et predicetur populo quod tunc omnes flectant genua et adorent Corpus.
Et licet totum canonem debeant dicere cum diligentia et maturitate, ab illo loco Qui pridie usque Supra que propitio cum maiori deuotione et sollicitudine precipimus obseruari, quia omnia illa uerba uere sunt de substantia sacramenti.
Item, dicimus quod uinum rubeum potius quam album ministretur in calice propter aque similitudinem, et purum et bonum, et non ineptum, propter reuerentiam Iesu Christi.
Item, corporalia munda et nitida teneantur, ad modum uel morem Cisterciensium fiant de cetero ac etiam inscidantur.
Et si quid de Sanguine Domini ceciderit super corporale, rescindendum est ipsum corporale et in loco reliquiarum honorifice reseruandum.
Si super pallas, casullas uel uestimentum, abluatur in aqua et partes ille conburantur et cinis in sacrario reponatur.
Et si musca uel aranea casu contigente super calicem ceciderit, si uiua fuerit uel mortua, caute extrahatur et conburatur et cinis in sacrario reponatur.
Si autem infirmus recepto Corpore uomitum fecerit, in uase aliquo reponatur seu recipiatur, uel, si uas haberi non poterit et in terra uomitum fecerit, locus radatur et totum in aqua proiciatur.
Tamen caueant sacerdotes, cum dant Corpus, quod querant utrum infirmus consueuit uomitum facere, et seruet quod superius dictum est, et etiam moneat quod si contingerit infirmum uomitum facere, in uase recipiatur.
Item, dicimus quod Corpus Christi non tradatur istis, qui suspenduntur uel debent iustitiari, nisi impunitos permittantur usque ad quatuor dies post sumptionem Sacramenti, ob scandalum laicorum, set si adorare uoluerint, adorent et recognoscant.
Tradi autem possunt ecclesiastice sepulture, si fuerit de principis uoluntate.
Missam uero ultra meridiem nullus cantet, nisi in uigilia Pasche, nec de nocte, nisi in Natiuitate.
(7) Quod matrimonia cum honore celebrentur.
Et ne fiant clandestina matrimonia.
Et alia circa matrimonia.
Item, quia matrimonium est apud omnes gentes, dicimus quod cum honore et reuerentia celebretur in facie Ecclesie, non in risu uel ioco, ne contempnatur.
Et per octo dies ante dicat sacerdos in ecclesia, sub pena excommunicationis, quod talis uult ducere talem in uxorem.
Et si sciunt impedimentum consanguinitatis uel adulterii uel affinitatis carnalis uel spiritualis, ueniant coram eo, alias peccarent mortaliter, et non audirentur nisi infra illos octo dies dixerint que sciunt.
Et sacerdotes querant ad ostium ecclesie si est aliquis qui sciat impedimentum; et si dicatur non, desponset eos per uerba de presenti, recipiendo annulum primo a manu uiri, et dicat: Ego Petrus duco te seu recipio te Bertam in uxorem et trado me ipsum tibi in legalem uirum; et ponat ita annulum in quarto digito mulieris, dicendo sic: In nomine Patris et Filii et Spiritus Sancti.
Amen.
Eodem modo faciat uxor ut dictum est [6] de marito.
Et sic est matrimonium consummatum.
Prohibeant sacerdotes ne fiant clandestina matrimonia, nec dent sibi ad inuicem fidem de contrahendo matrimonio, nisi coram sacerdote et coram pluribus hominibus, quia ex hoc multa mala consueuerunt euenire.
Item, dicimus, sub pena excommunicationis, ne sortilegia fiant nec maleficia nec ligationes, que fiunt per maleficas mulieres.
Et qui sciunt impedimenta matrimonii dicant, sicut est: uotum, ordinem, consanguinitatem, affinitatem, disparem cultum, compaternitatem uel huiumodi.
Nec in casu dubio sacerdotes audeant perficere matrimonium episcopo inconsulto, set ad eum semper referant omnes matrimonii questiones.
Item, precipimus sacerdotibus ne aliquid exigant ante benedictionem nuptialem, nec ante sepulturam siue pro matrimonio celebrando.
Set celebratis nuptiis, exigant fercula sua, si necesse fuerit, uel mortuarium, quia post licite facere possunt, consuetudine tolerante.
Item, mandamus quod aliquis coniugum non intret religionem uel recipiatur, episcopo inconsulto.
Item, precipimus sacerdotibus ut, cum aliquis confitetur eis se fidem dedisse alicui mulieri de matrimonio contrahendo cum ea et, post fidem datam, cognouit eam, non dent ei licentiam contrahendi cum alia, quoniam sequens carnalis copula cum illa cui fidem dederat, matrimonium consummauit.
Nec intersint clandestinis matrimoniis, nisi in multorum presentia, quia qui male agit odit lucem.
Item, mandamus sacerdotibus ne faciant nuptias ab Aduentu Domini usque ad festum sancti Hilarii, et tunc faciant usque ad dominicam Septuagesime.
Et ex tunc cessent usque ad dominicam de Quasi modo, et ex tunc faciant usque ad dominicam de Vocem iucunditatis [7] inclusiue, que precedit festum Ascensionis.
Et tunc cessent continue per tres septimanas usque ad dominicam de Trinitate, et ex tunc celebrent nuptias usque ad dominicam de Aduentu.
Hoc prouiso, quod prima dominica Aduentus, que inducit prohibitionem, intelligatur prohibita, et festum sancti Hilarii, quod inducit permissionem, concessa intelligatur, et sic de aliis.
Item, precipimus quod mulieres uotum non faciant nisi cum magna deliberatione animi, et tunc uirorum assensu et consilio sacerdotum.
(8) De clericis ordinandis.
Item, quia in ordinibus recipiendis multa ueniunt pericula, mandamus quod quarta feria Quatuor Temporum omnes ordinandi archidiaconibus se representent, ut tam de uita, quam de moribus, quam de scientia possit fieri scrutinium diligenter: utrum cantent uel legant uel loqui sciant latinis uerbis, sic quod cum diligentia sint examinati et probati die ueneris [8] et qualiter in domo Domini debeant conuersari.
Et precipimus quod ad ordines suscipiendos et ad synodum honeste ueniant, tam in uestibus quam in coronis.
Nec aliquid dent uel promittant archidiaconibus uel eorum clericis uel episcopo uel clericis episcopi, ut ordinentur, quia simoniacum esset.
Item, aliquis non recipiat ordines nisi fuerit nomen eius scriptum in matricula archidiaconorum uel cum scientia ipsorum, quia excommunicatus esset.
Item, dicimus archidiaconis ne presentent clericos aliorum episcopatuum sine litteris episcoporum propriorum, quas tradant episcopo cum sigillo pendenti.
Et nomina omnium clericorum qui fuerint ordinandi tradantur episcopo, et apud ipsum in matricula reponantur.
Item, dicimus quod religiose persone que habitum portant aliorum episcopatuum uel nostri, non se presentent sine litteris sui maioris.
Item, dicimus quod nullus presentetur ad quartum gradum, nisi loqui sciat latinis uerbis.
Et ut possint habere doctorum copiam, statutum est quod semper in cathedralibus ecclesiis detur portio magistro grammatice.
Item, dicimus quod nullus sacerdos habeat in domo sua aliqua occasione mulierem, nisi sit mater uel soror aut esset persona de qua nulla supicio possit haberi.
Item, dicimus clericis habentibus ecclesias quod portionarios non ponant in ecclesiis, episcopo inconsulto.
Nec aliquis clericus sit ausus recipere decimas, nisi per episcopum.
Item, dicimus quod nullus faciat pactum aliquod cum patronis super facto ecclesiarum antequam sit episcopo presentatus.
Nec admittatur aliquis ad predicandum, nisi fuerit authentica persona, uel ab episcopo uel archidiacono sit missus.
(9) Quod exhortari debet populus ad dicendum Orationem dominicam et Symbolum.
Prohibetur ludus ad taxillos.
Et de uigiliis et excessibus qui ibidem fiunt.
Et de moribus.
Exhortamur ut sepe presbyteri moneant populum ad dicendum Orationem dominicam et Credo in Deum et beate Virginis salutationem, et quod doceant filios Orationem dominicam et Credo in Deum et salutationes beate Marie.
Et in aliqua parte sermonis aliquando exponant populo Symbolum fidei, et eis diligenter distinguant articulos fidei et confirment auctoritatibus et rationibus sacre Scripture, pro posse et scientia sua, propter laicos instruendos et hereticos et corruptos fidei confundendos.
Item, prohibemus uniuersis clericis ludere cum taxillis, interesse spectaculis uel choreis mulierum, intrare tabernas causa potandi, uel sine socio intrare domos mulierum suspectarum aut discurrere per uicos et plateas, et ire quotidie ad mercata, cum non subest causa.
Nec suspensioni latronum nec combustioni etiam aliquorum uel sanguinis effusioni intersint.
Item, moneant populum quod illi qui ueniunt ad uigilias ecclesiarum caute et honeste se habeant.
Nec permittant choreas facere in ecclesiis uel cemeteriis.
Nec in ecclesiis fiant coniurationes aque feruentis uel ferri candentis uel aque frigide coniurate, quia omnia ista superstitiosa sunt penitus et contra Deum.
Item, nullus clericus fide iubeat Iudeo uel feneratori, uel obliget calicem uel uestimenta uel pallas altaris iudeis, uel libros.
Item, mandamus clericis quod immobilia non alienent aliquo casu, episcopo inconsulto.
Et faciant inuentarium de omnibus possessionibus ecclesie, et scribant omnia in missali, ut, cum episcopus uel ordinarius, alias archidiaconus, uidere uoluerint, meliorata inueniant.
Nec aliquis faciat mutuum super ecclesias, episcopo inconsulto, quia satis est quod clerici habeant reditus ecclesiarum, et non obligent sine causa, quam episcopus debet scire.
Item, mandamus sacerdotibus uel habentibus curam quod nullus renuntiet nisi in manu episcopi, et, cum uenerint ad synodum, perquirant parochias et uisitent infirmos et dent penitentias eisdem, exponendo qualiter tenentur ire ad synodum, et si interim morerentur, sine penitentia non decedant; a qua synodo cum uenerint, non requisiti uisitent infirmos et faciant quod saluti animarum nouerint expedire.
Item, mandamus quod questores, quantumcumque portent litteras domini pape uel archiepiscopi uel aliorum episcoporum, non admittantur ad predicationem, nisi expressas litteras habuerint ab episcopo; set ipsi sacerdotes legant indulgentias et exponant populo, quia in predicatione huiusmodi questores heresim intelleximus predicari.
Quomodo enim predicabunt, nisi mittantur?
Item, mandamus quod fratres predicatores et minores honorifice a clericis recipiantur.
Item, precipimus quod si festum fuerit die lune, quod habeat ieiunium, precedenti sabbato ieiunetur.
Festiuitates autem sancti Francisci, Dominici et sancti Antonii, quas sanctorum catalogo nouimus scriptas, festiuari precipimus et nouem deinde fieri lectiones.
Item, precipimus quod clerici pannos listatos non portent, nec manicas suticias, nec sotulares rostratos, et maxime presbyteri.
Item, mandamus quod in Quadragesima dicantur semper nouem lectiones pro defunctis, exceptis festiuitatibus nouem lectionum; diebus aliis feriatis, tres.
Et ad Horas beate Virginis non sedeant neque ad Magnificat nec Nunc dimittis et Benedictus et Quicumque uult, et semper adsurgant ad Gloria Patri.
Et ubi plures clerici fuerint, semper unus leuet psalmos et punctatim sine sincopa legant psalmos et lectiones.
In festiuitatibus uero duo cantent Alleluia honorifice et decenter, et semper cantetur Gloria in excelsis Deo in diebus dominicis et festiuis, exceptis dominicis Quadragesime et Aduentus.
Credo in unum Deum numquam cantetur, nisi in dominicis diebus et festiuitatibus apostolorum et duplicibus festis; causa tamen reuerentie Domine nostre in sabbato cantari potest.
Item, mandamus quod quilibet sacerdos cum audierit obitum sui parochiani, roget Deum pro eo.
Et quilibet portet ad synodum nomen seu nomina clericorum qui decesserunt in anno in sua parochia, et ibi quilibet absoluat eos.
Processiones autem pro defunctis fiant semper diebus lune, nisi festum occurrerit nouem lectionum.
Item, precipimus quod quilibet sacerdos caute et diligenter inquirat in sua parochia quis male uiuit, et, si inuenerit, eum corrigat monendo ter uel quater, et nisi resipuerit, interdicatur; ad maiorem penam de consilio episcopi nichilominus processurus.
Item, mandamus quod Quatuor Tempora mandent semper ieiunari, quarum ieiunium est primum in Aduentu, secundum in Quadragesima, tertium in festiuitate Penthecostes, quartum in mense septembris.
Et possunt sciri per hos uersus: Vult Crux, Lucia, Cinis et berismata dia, ut det uota pia, quarta sequens feria.
Et ieiunent in cibo quadragesimali, in diebus autem Litaniarum possunt comedere caseum et oua, Ascensionis uigilia excepta.
Item, sacerdotes moneant populum quod quilibet parochianus addiscat salutationes beate Marie, Pater noster et Credo in Deum.
Ista mandauit dominus archiepiscopus Tarraconensis obseruari in synodo per eum celebrata in sede Barchinonensi, sede uacante, anno Domini millesimo ducentesimo quadragesimo primo, in die sancti Luce euangeliste.
(10) Quod rectores residendam faciant in suis ecclesiis personalem.
Item, quia cum ecclesie diu esse non debeant sine rectoris regimine ne gregen diminicum lupus rapax inuadat, citamus talem et talem, qui sine licentia nostri se illicite absentant, ut infra duos menses, et alii absentes infra sex menses, et alii, qui sunt presentes, infra duos menses ad suas ecclesias redeant causa residentiam faciendi.
Alioquim ex tunc ipsis ecclesiis nouerint se priuatos, nisi forsan coram nobis infra tempus dictum rationabilem causam ostenderint quare ibi non possint residere.