Item constitutiones synodales Guydonis episcopi promulgate in synodo Paschali, anno Domini MCCCIIII.
(1) De occupantibus bona ecclesiasticarum personarum.
Statuimus quod quicumque clericos seu ecclesiasticas personas, bona clericorum seu ecclesiasticarum personarum jura, res, possessiones vel quidquid, aut ecclesiarum homines, aut mansionarios ecclesiarum invaserit, occupaverit, rapuerit, detinuerit, invadi vel occupari, rapi, detineri fecerit, mandaverit, vel nomine suo invasa, occupata, rapta, detenta ratum habuerit, vel que super premissis opem, consilium, auxilium prestiterit vel favorem publice vel occulte, vel alias ceperit, seu saziverit, vel signa aut sigilla imposuerit in prejudicium Ecclesie, et jurisdictionis seu libertatis ecclesiastice, ipso facto sententiam excommunicationis incurrat.
Loca vero in quibus clerici, vel alie ecclesiastice persone capte, detente, lese, letaliter vel enormiter, vel occise fuerint, seu translate eo ipso subjaceant interdicto, et hec diebus dominicis, et aliis solemnibus in ecclesiis et aliis locis ecclesiasticis ubi capellanus fuerit, mandamus publice nunciari.
(2) De ponentibus comestores in domibus clericorum.
Statuimus quod per laicos vel eorum loca tenentes in ecclesiis vel aliis ecclesiasticis non ponantur comestores, vel persone alie, per quas quomodolibet persone ecclesiastice impediantur uti libere juribus et bonis suis, seu alias aggraventur.
Quas si poni contigerit, ponentes et positi eo ipso sententiam excommunicationis incurrant, nichilominusque illis existentibus cessetur penitus a divinis nullo alio mandato super hoc expectato.
(3) Item quod quicumque prohibent, vel prohibere faciunt, vel prohibitionem nomine suo factam ratam habent, ne, si illi qui consueverunt ad forum ecclesiasticum causa litigandi veniri, veniant, eo ipso sententiam excommunicationis incurrant, nec illis vel eorum familiaribus, consiliariis, vel
fautoribus et faventibus ministrentur ecclesiastica sacramenta, nec detur ecclesiastica sepultura, et nos omnes tales, presentis constitutionis edicto, prÃªter alias penas, excommunicatos ex nunc denuntiamus, et eorum familias interdictas, privamusque loca eorum oratoriis et capellis et, si qui ibi divina celebraverint, ipso facto excommunicationis incurrant.
(4) Ne venalia teneantur ante ecclesias.
Item moneant capellani auctoritate nostra omnes parochianos suos et quoscumque alios ne ante fores ecclesiarum carnes vel alia venalia teneant ad vendendum, nec ita prope ecclesiam quod divinum officum vel accessus ad ecclesias impediri valeat; quod si non destiterint, competenter moniti contrarium facientes excommunicatos publice nuntient.
(5) Ne citentur aliqui absque speciali mandato.
Inhibemus districte ne procuratores aliquem citationem [1] faciant vel procurent absque speciali mandato actorum citari, vel conveniri, et super hoc judices ecclesiastici juramentum exigant ab eisdem.
Si qui vero contrarium fecerint, tanquam falsarii puniantur.
(6) De meliori animali domus reservando episcopo quando capellanus decedit.
Cum antiqua et approbata consuetudine fuerit hactenus observatum quod, quando capellanus vel elemosinarius vel alia ecclesiastica persona curam habens animarum decedit, episcopus Xantonensis debet habere melius animal, vel equum, vel aliud, quod in ejus hospitio repetitur.
Sunt quidem qui nos predicto jure nostro nituntur et satagunt defraudare: melius animal hospitii infirmi vendunt et distrahunt, vel distrahi procurant, ex quo vident mortis periculum imminere, ut jure nostro defraudemur in Ecclesie nostre Xantonensis et nostri prejudicium et gravamen.
Quod circa monemus omnes in generali ne talia decetero attentare persumant, alioquin contrarium facientes, qui ad premissa de approbata consuetudine tenebuntur, excommunicationis sententia volumus subjacere, quam ipso facto se noverint incursuros.