<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Udine</title>
                <recordID>0498</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1335-05-29</origDate>
                <dateNotes/>
                <origPlace>Udine</origPlace>
                <diocese>Udine</diocese>
                <province>Aquileia</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 498</p>
                <p>Year: 1335</p>
                <p>Month: 5</p>
                <p>Day: 29</p>
                <p>Circa: None</p>
                <p>DatingNotes: dating from Ceccon, Sinodi diocesane, 44</p>
                <p>Place: Udine</p>
                <p>Diocese: Udine</p>
                <p>Province: Aquileia</p>
                <p>CountryModern: Italy</p>
                <p>Latitude: 46.066667</p>
                <p>Longitude: 13.23333</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Bertrando di Saint-Geni√®s</p>
                <p>IssuingAuthorityAlt: None</p>
                <p>RegnalStart: 1334</p>
                <p>RegnalEnd: 1350</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Marcuzzi, Sinodi, 342-348</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>All Text</head>
                    <p>Constituciones Prouinciales Condite per Reuerendum Patrem Dominum Bertrandum Miseracione diuina Sancte Sedis Aquilegensis Patriarcham.</p>
                    <p>Bertrandus Miseracione Diuina Sancte Sedis Aquilegensis Patriarcha, Uniuersis, et Singulis Suffraganeis Nostris, necnon Abbatibus, Prepositis, Prioribus, Decanis, Plebanis et ceteris Ecclesiarum Rectoribus, et ministris, ac Clero Uniuerso nostrarum Ciuitatum Diocesis, et Prouincie salutem in D.no sempiternam.</p>
                    <p>Procliuus ad uoluptatem cursus, et immitatrix uiciorum humana natura, que ab adolescencia hominis prona est ad malum, sic frequenter in subditis causant salubrium preceptorum negligenciam, et contemptum, quod pro morum reformacione, superiores oporteat, urgente debito ministerii Pastoralis intendere, nunc nouorum edicioni iurium, nunc antiquorum renouacioni cum adieccionem penarum.</p>
                    <p>Ea propter ad sacrorum Canonum, et Constitucionum recolende memorie Raimundi Predecessoris Nostri sufficientem plenitudinem aliquid salubre pro nostre fragilitatis modulo uolentes adicere, hac sacra synodo comprobante, pro Cleri roformacione ad laudem Diuini Nominis infrascriptas constituciones edidimus.</p>
                    <p>Mandantes Uniuersis Suffraganeis Nostris, aliisque Nobis subditis per nostram Diocesim, et prouinciam constitutis, ut de cetero dictas constituciones cum aliis constitucionibus prefati Predecessoris Nostri inuiolabiliter debeant obseruare.</p>
                    <p>Precipimus in uirtute sancte obedientie omnibus supradictis, et nihilominus sub pena quinquaginta librarum paruorum eis districte mandamus, ut infra duos menses postquam in publicam formam sub nostro sigillo redacte fuerint ipsarum constitucionum copiam habeant.</p>
                    <p>Ipsasque usque ad alios duos menses in suo Clero publicent, et deinde in sua synodo quam per quemlibet eorum singulis annis celebrari mandamus, publicari, et legi faciant et ab omnibus quantum in eis fuerit obseruari.</p>
                    <p>Quod in antiquis Canonibus est salubriter institutum, adminiculo pene confirmare uolentes, prohibemus districte ne plures quam unus siue uir siue mulier ad suscipiendum infantem de baptismo, uel ad tenendum ad cresimacionem fiendam in fronte presumat accedere.</p>
                    <p>Si quis uero sacerdos ad suscipiendum, tenendum, uel eleuandum de fonte contra predictam prohibicionem plures admiserit, uel eum quem plures tenuerint baptizauerit penam quinque librarum paruorum incurrat que locorum ordinariis aplicetur.</p>
                    <p>Prohibemus insuper ne de cetero matrimonia contrahantur bannis non premissis in Ecclesia.</p>
                    <p>Sed cum fuerint contrahenda in Ecclesia Parochiali publice proponatur per hunc modum, quod si aliquis sciat impedimentum Canonicum per quod matrimonium de iure non possit contrahi, illud sacerdoti parochiali denunciet.</p>
                    <p>Quod si non premissis huiusmodi bannis, uel premissis denunciato ei impedimento sacerdos aliquis sic contrahentibus, uel ipsorum alicui benediccionem impenderit, quinque librarum paruorum penam incurrat suo ordinario aplicandam.</p>
                    <p>Si quis uero repertus fuerit impedimentum calumniose denunciasse, quod ex circumstantiis, et coniecturis aptis per ipsum Ordinarium declarari poterit in quinquaginta librarum paruorum similiter condemnetur, quarum medietas ipsi ordinario, alia medietas temporali Dominio aplicetur.</p>
                    <p>Usurarum prauitatem quam utriusque Testamenti pagina detestatur reprimere cupientes, statuimus, quod nullus Minister Ecclesiastica Sacramenta, nec ad Ecclesiasticam sepulturam recipiat manifestum Usurarium sine licencia Diocesani, uel eius Uicarii in Spiritualibus nisi primo restituat, uel de restituendo caueat idoneo secundum modum subscriptum, sub pena uigintiquinque librarum paruorum.</p>
                    <p>Saluis nihilominus aliis penis que per iura comunia, uel statuta synodalia infliguntur.</p>
                    <p>Manifestum autem usurarium eum declaramus de cuius crimine constat per notorium facti, scilicet per rei euidenciam, puta, si Mensam ad fenerandum tenuerit paratam, uel per notorium iuris si per sentenciam, uel confessionem factam in iudicio, seu coram parochiali sacerdote, etc. uel notario publico recipiente caucionem ab ipso de restituendis usuris, uel contra quem probatum fuerit in iudicio eum esse talem per legitimos testes, uel per alias probaciones legitimas.</p>
                    <p>Idem dicimus si perduos testes idoneos, eciam si sint in suis testimoniis singulares, probetur Usurarius, maxime contra eum fama publica laborante.</p>
                    <p>Prohibemus autem ne aliquis dictam caucionem recipiat absque licencia Diocesani uel eius Uicario, nisi sit ibi presens unus de Notariis Curie uel de Officialibus ad hoc per ipsam Curiam deputatis.</p>
                    <p>Saluo quod si tante necessitatis articulus immineret, quod ad ipsum Diocesanum, uel officiales predictos, ante mortis periculum, probabiliter recursus haberi non posset, hoc casu per Sacerdotem Parochialem caucio possit recipi.</p>
                    <p>Quam caucionem ipse Parochialis Rector et quilibet alius ad eam recipiendam deputatus recipere debeat nomine Diocesani, et eius curie, et secundum formam iuris, et huius Prouincialis Concilii.</p>
                    <p>Et nichilominus tam ipse Parochialis Sacerdos recipiens quam ipse notarius qui rogatus fuerit instrumentum conficere infra XV dies si recepta sit in Ciuitate, et si in Diocesi infra mensem teneantur Diocesano, uel eius officialibus ad hoc deputatis, no- tificare, ipsiusque tenorem cum nominibus propriis die, et testibus assignare.</p>
                    <p>Quod si non fecerint, sacerdos, seu Parochialis Rector penam decem Librarum paruorum incurrat ordinario applicandam.</p>
                    <p>Notarius uero eamdem incurrat penam, cuius medietas applicetur temporali Dominio, si fuerit laicus, et reliqua medietas Ordinario loci.</p>
                    <p>Et is autem qui debuerit caucionem recipere per hunc modum procedat.</p>
                    <p>Primo namque ab Usurario exigat iuramentum de ueritate dicenda, et de parendo mandatis Diocesani sui.</p>
                    <p>Deinde has interrogaciones faciat, et responsiones ad eas factas mandet conscribi.</p>
                    <p>Primo interoget, si est Usurarius, et quanto tempore fuit, et ubi usuras exegit, et ad quantum mutuauit, et si per se uel alium, et quantum se credit de usuris extorsisse, et quanto tempore, ad quantum mutuacionem de usuris faciebat, et si habet libros racionum, et quot, uel alia instrumenta, et scripturas per quas posset fieri racio de usuris, et si aliqua instrumenta consueuit facere fieri in fraudem usurarum, faciendo sibi fieri instrumenta uendicionum de rebus sibi pignoratis.</p>
                    <p>Habita uero responsione de predictis, eidem Usurario precipiat sub pena iuramenti prestiti, et alia pena pecuniaria per ipsum taxanda, quod Usuras de cetero non exigat, et si iuramenta sibi fuissent prestita de soluendis usuris, uel solutis non repetendis illa relaxet.</p>
                    <p>Ac statim sibi libros racionum, et scripturas, seu instrumenta predicta, si eas habet in Domo consignet, uel si non essent in Domo infra certum terminum secundum qualitatem negotii pro eius arbitrio prefigendum.</p>
                    <p>Super exactis autem pareat sententie, declaracioni, interpretacioni, et mandato Diocesani, uel sui Uicarii.</p>
                    <p>Renunciando appellacionibus, excepcionibus, et cauillacionibus quibuscunque per speciale pactum, et obligando pro predicta restitucione facienda titulo specialis ipotece omnia sua bona mobilia, et immobilia, presencia, et futura, que uigore presentis constitucionis adeo efficaciter intelligantur obligata, ut cum onere suo transeant ad quemlibet possessorem, ac si specialiter omnia nominata fuissent.</p>
                    <p>Et deinde ab usurario fideiussores recipiat, qui pro ipso fidem habeant cum renunciacionibus, et clausulis consuetis.</p>
                    <p>Usurariorum fraudibus, quas eorum cupiditas cotidie nouis, et exquisitis figmentis adinuenire conantur, pro ut est possibile uolentes occurrere, statuimus, quod omnia instrumenta que confecta numerantur in personam alicuius familiaris, qui tempore</p>
                    <p>contractus esset familiaris continui commensalis Usurarii manifesti, intelligantur confecta esse in fraudem usurarum.</p>
                    <p>Et ex eis contra ipsum Usurarium possit agi, ac si confecta essent in personam ipsius.</p>
                    <p>Statuimus eciam quod restituciones Usurarum [1], et absoluciones seu quietaciones Usurariorum fiende, de cetero fiant in presencia Diocesani, uel eius Uicarii, seu alterius, quem uoluerit ad hoc deputare.</p>
                    <p>Aliter facte non ualeant, nec liberent absolutos.</p>
                    <p>Item statuimus quod executores, seu fideicomissarii testamentorum, et quarumlibet ultimarum uoluntatum ad pias causas maxime qui hactenus fuerunt instituti, infra annum a die pubblicacionis presentis Concilii: qui uero instituentur de cetero infra annum a die Mortis ipsius testatoris computandum, teneantur sine monicione alia integraliter, et bona fide exequi, et complere uoluntatem, et disposicionem ipsius Testatoris.</p>
                    <p>Quod si non fecerint ipso facto priuati esse intelligantur ab execucionis officio, quod in Diocesanum ipso facto intelligatur esse traslatum.</p>
                    <p>Et nihilominus de administratis, et gestis pro eodem tempore racionem reddere teneantur.</p>
                    <p>Ut autem presentis Constitucionis prouisio effectum facilius consequatur, statuimus et mandamus Tabellionibus, et quibuslibet aliis qui de predictis testamentis, et commissariis iniunctis rogati fuerint instrumenta conficere, infra spacium unius mensis, si contingat eos in Ciuitate rogari, uel infra spacium duorum mensium si extra Ciuitatem, Diocesanis locorum, uel eorum Uicariis in spiritualibus, uel aliis quos idem Diocesanus ad hoc duxerit deputandos illa denuncient cum nominibus propriis, die, loco, et Testibus in instrumento conscriptis sub pena X librarum paruorum.</p>
                    <p>Et nihilominus Parochialis sacerdos si predictis interfuerit, uel de hiis noticiam certam habuerit sub eadem pena facere teneatur.</p>
                    <p>Ne propter sacramentorum irreuerenciam ira Dei seuiat in Ministros, Uniuersis Suffraganeis Nostris in uirtute sancte obbedientie districte precipimus, quatenus, in Ecclesiis sibi subiectis diligenter et sufficienter prouideant, ut Eucaristia, Crisma, et Oleum Sanctum in loco singulari et mundo diligenter claudantur, et sub fida custodia sic seruentur, ne aut sinistra manus, aut immundum aliquid illa possit attingere.</p>
                    <p>Cum autem de loco ad locum portanda fuerint, non per laicum sed per sacerdotem uel clericum cum omni decencia, et reuerencia deferantur.</p>
                    <p>Prouideant insuper ut in Ecclesiis suis eorum Ministri officia diuina tam nocturna, quam diurna studiose celebrent et deuote, omni tumultuoso strepitu, et extranea locucione seu nugacitate cessantibus.</p>
                    <p>Contra eos quos continget delinquere notabiliter in premissis penas competentes prout expedire uiderint ordinando.</p>
                    <p>Actum Utini Aquilegensis Diocesis, in Ecclesia S. Marie de Castro Die Uigesimonono mensis Maii Anno Dominice Natiuitatis Mill.</p>
                    <p>Trecentesimo Tricesimoquinto Indiccione Tercia, in Nostro Prouinciali Concilio, celebrato ibidem.</p>
                    <p>Prefatas Nostras Constituciones laudantibus, et approbantibus Uener. Fratribus Nostris Guidone Concordensi, et Natale Aemone Dei Gracia Episcopis, necnon procuratoribus Uener. Fratrum Nostrorum Suffraganeorum Episcoporum, uidelicet, discretis Uiris Friderico Plebano plebis S. Stephani de Rouo Diocesis Tridentine, Henrici Tridentine, et Capituli sui, Nicolao de Ogento Uicario Ildebrandini Paduane. Morando de Porcillis Canonico Aquilegensi, Francisci Uicentine, Iacobo de Cararia Canonico Taruisin. Ubaldi Taruisine et Capituli sui, Fratre Ioanne de Mutina Monaco Ordinis Sancti Benedicti, Francisci Cenetens. Fratre Fhilippo Mutinens. Ordinis Predicatorum, Fratris Pacis Tergestens. Presb. Ioanne de Mutina, Sergii Polen. Dei Gracia Episcoporum Procuratoribus, ac Dilectis filiis Guillelmo Decano, Ludoico de la Turre, Berosino de Giraldis, Tuschio de Romagnano, Uorlico Boiano Canonicis Aquileiens. et infrascriptorum capitulorum Procuratoribus, uidelicet Petro de Radicofano, Capituli Ueronens. Fratre Laurencio Abbate Monasterii Sancte Marie de Falonica Mantuens, Diocesis, Uicarii Capituli, et Ecclesie Mantuane Pastore uacantis, Presibitero Pasio sacrista Feltrens. Ecclesie Uicario, in Spiritualibus, et Capituli Feltrens, Presibitero Daniele Sacrista Bellunens. Prefato Uenerabili Fratre Nostro Natale Episcopo Aemone, Uicarii, et Ecclesie Iustinopolitane; Florencio Decano Concordiense eiusdem Concordiensis Capituli, et Morando predicto de Porcillis Canonico Cenetens. eiusdem Cenetens. Capituli procuratoribus Nobis assistentibus.</p>
                    <p>Presentibus quoque Dilectis Filiis, Fratribus Ludoico, Sancte Marie de Sexto, Ioanne Sancti Petri de Rosaceo, Liberto Sancti Galli de Mocio Aquileiens. Diocesis Monasteriorum Abbatibus, Fratre Iohanne Abbate Monasterii de Piro Teruisine Diocesis Guidone Decano, Guillelmo Maiani, et Tramontano Canonicis Ecclesie Ciuitatens. Guillelmo Preposito Ecclesie Sancti Petri de Carnea Aquileiens. Diocesis, Geraldo Reiis, Stephano de Fractis Capellanis Nostris. Grabriele de Cremona, Iohanne de Fratis, Iohanne de Rauanis de Regio Notariis, et aliis pluribus.</p>
                </div>
                <div>
                    <head>Footnotes</head>
                    <p>[1] ed. Usurarun</p>
                </div>
            </div>
        </body>
    </text>
</root>
