<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Padua</title>
                <recordID>0364</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1350-05-14</origDate>
                <dateNotes/>
                <origPlace>Padua</origPlace>
                <diocese>Padua</diocese>
                <province>Aquileia</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 364</p>
                <p>Year: 1350</p>
                <p>Month: 5</p>
                <p>Day: 14</p>
                <p>Circa: None</p>
                <p>DatingNotes: 8-14 May</p>
                <p>Place: Padua</p>
                <p>Diocese: Padua</p>
                <p>Province: Aquileia</p>
                <p>CountryModern: Italy</p>
                <p>Latitude: 45.416667</p>
                <p>Longitude: 11.866667</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Guy of Boulogne</p>
                <p>IssuingAuthorityAlt: Guido di Monfort</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Provincial council held by Guy de Boulogne, Cardinal Presbyter of Santa Cecilia and Apostolic legate in Lombardy</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 26, col 221-236</p>
                <p>EditionOther: Concilia Papiensia, 198-215</p>
                <p>SourceNotes: transcription from Mansi; corrected against Concilia Papiensia</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: Patriarch of Aquileia, Archbishop of Zara, and many other prelates were present</p>
                <p>BiblioRefs: Jugie, Legation, 57-58</p>
            </div>
            <div>
                <head>Text</head>
                <div>
                    <head>Incipit</head>
                    <p>Guido miseracione diuina tituli sancte Cecilie presbyter cardinalis, apostolice sedis legatus, uenerabili patri Patriarche Aquilegensi salutem in domino.</p>
                    <p>Ad utilitatem ecclesiarum, quietem et salutem fidelium precipue consistentium in regno Ungarie, ac Aquilegiensi, Gradensi, Salisburgensi, Mediolanensi, Ianuensi, Spalatensi, Antibarensi et Ragusina prouinciis, nec non Ferrariensi, Bononiensi, Mutinensi, Regiensi, et Parmensi ciuitatibus et diocesibus, in quibus nobis est ab apostolica sede officium plene legacionis iniunctum, salubriter procurandas, diuturna nos cura sollicitat, ut communi omnium statu bene disposito clerici et populi prefatarum prouinciarum mores et actus prestante domino ordinacionibus salubribus regulentur.</p>
                    <p>Sane per nonnullos prelatos, clericos, et laicos prouinciarum predictarum in principio uostri aditus ad prouincias supradictas fuit nobis expositum, quod in eisdem prouinciis ab olim per legatos apostolice sedis et locorum ordinarios fuerint constituciones plurime promulgate, quarum alique graues et penas duras continent, alique uero in desuetudinem abierunt, et quod non seruantur, multa exinde pericula proueniunt animarum, et fuit nobis per eosdem instanter humiliter supplicatum, ut super premissus constituciones ipsas mutando, penas quoque in ipsis adiectas tollendo, aut mitigando, nouas et constituciones edendo, prouidere de opportuno et salubri remedio dignaremur.</p>
                    <p>Nos itaque, attendentes, quod statuta humana, que mobilitati semper subiacent, pro qualitate temporum utiliter immutantur, ipsorum supplicacioni duximus annuendum.</p>
                    <p>Et propter hoc principaliter concilium prelatorum et aliarum personarum ecclesiasticarum supradictarum prouinciarum ad octauam diem presentis mensis Maii in ciuitate Padue duximus conuocandum, ubi conuenientibus uenerabilibus patribus Bertrando Patriarcha Aquilegiensi, Andrea Patriarcha Gradensi, Nicolao archiepiscopo Iadrensi, et nonnullis aliis episcopis, nec non archiepiscoporum, episcoporum et capitulorum procuratoribus, aliisque personis ecclesiasticis, regularibus et secularibus de prouinciis supradictis, constitucionibus prelibatis diligenter recensitis, et omnibus que prenominati prelati, procuratores, et persone ecclesiastice, regulares et seculares dicere et proponere uoluerunt, auditis, et plenius intellectis, constituciones, que sequuntur duximus promulgandas, mandantes eas in prenominatis prouinciis et diocesibus integraliter obseruari, constitucionibus legatorum apostolice sedis dudum editas; in eisdem prouinciis et diocesibus, quo ad imposiciones penarum que continentur in illis, omnimode reuocatis; constituciones uero prouinciales et synodales in supradictis prouinciis et diocesibus per ordinarios editas, nisi fuerint expresse per has nostras constituciones reuocate, in suo statu uolumus remanere.</p>
                    <p>Quare uobis in uirtute sancte obedientie precipimus et mandamus, quatenus per uos, seu alium, seu alios in eccl. uestra, et locis aliis uestre diocesis, de quibus uobis uidebitur expedire, infra duorum mensium spatium post presentacionem presentium, coram clero et populo easdem constituciones publicare curetis, transmissuri easdem infra eumdem terminum omnibus episcopis uel eorum uices gerentibus uestre prouincie; eisdem tam nostra auctoritate, quam uestra precipientes, ut ipsas in suis ciuitatibus et diocesibus congregato similiter clero, infra similem terminum post mandatum uestrum studeant publicare; et nihilominus in primis synodis, quas uos et episcopos predictos celebrare contigerit, publicari easdem solemniter faciatis.</p>
                    <p>Ita quod earum noticia ad omnes, quos tangit, ualeat peruenire.</p>
                    <p>Insuper operam detis, ut constituciones ipse, postquam publicate fuerunt, diligentius obseruentur, si quos non ex predictis prelatis inueneritis negligentes, eos ad hec per censuram ecclesiasticam, appellacione postposita, compellatis, mandatum nostrum taliter impleturi, quod diligenciam uestram exinde ualeamus in Domino commendare.</p>
                </div>
                <div>
                    <head>Capitulum 1</head>
                    <p>De occupatoribus monasteriorum, ecclesiarum, iurium iurandi, et bonorum immobilium et mobilium quorumcumque ad ecclesias, monasteria, et personas ecclesiasticas qualescunque communiter uel diuisim pertinentium.</p>
                    <p>De inuasoribus rerum et bonorum ecclesiasticorum.</p>
                    <p>MOnasteriorum, ecclesiarum infra terminos nostre legacionis consistentium affectantes indemnitatibus prouidere, monemus patriarchas, archiepiscopos, epos et abbates atque priores, infra eosdem terminos constitutos, eisque in uirtute sancte obedientie districte precipimus, quod predicta monasteria et ecclesias uel eorum bona immobilia seu mobilia uel iura quecunque non occupent et inuadant; et si quarum fortassis inuaserint, illa dimittant et restituant, infra spatium unius mensis post publicacionem presentis constitucionis, personis, ad quas pertinent, seu illis quibus fuerit de illis prefata restitucio facienda; eos uero, qui monicioni et mandato nostro circa premissa non paruerint, suspendimus a diuinis, et tamdiu uolumus suspensos remanere, donec supradictis nostre monicioni et precepto satisfecerit cum effectu.</p>
                    <p>Bone memorie domini Latini episcopi Ostiensis olim in partibus Lombardie apostolice sedis legati, laudabilibus uestigiis inherentes, monemus omnes clericos, et laicos, et quoscunque nostre legacionis, eisque in uirtute sancte obedientie, auctoritate qua fungimur, districte precipimus et mandamus, quatenus clerici qui ecclesias quaslibet seu monasteria propria temeritate inuadere uel occupare presumpserint, et easdem sic occupatas detinere non metuunt; laici uero qui quomodocunque ecclesias occupatas detinent, et illis faciant per alios deseruiri, ecclesias ipsas cum omnibus bonis mobilibus, et immobilibus ac iuribus quoquomodo pertinentibus ad easdem infra duos menses postquam presens constitucio fuerit publicata in ciuitate seu diocesi, in qua ecclesie predicte consistunt, libere et absolute dimittant, ut per illos, ad quos de iure pertinent, possit prefatis ecclesiis, de personis idoneis prouideri, et prouisionem huiusmodi occupatores predicti nullatenus publice uel occulte per se uel per alium impedire presumant; si qui uero huic nostro precepto parere contempserint, clericos predictos ecclesiis et omnibus beneficiis ecclesiasticis, que infra nostre legacionis terminos obtinent, omnino priuamus, et inhabiles reddimus ad alia beneficia infra eosdem terminos obtinenda; laicos uero, qui contra premissa fecerint, excommunicacionis sentencias incurrere uolumus ipso facto, a qua non possint absolui, nisi per apostolicam sedem uel legatum a latere domini Pape missum; et nihilominus ecclesiastica careant sepultura, donec ecclesie, ut premittitur, occupate libere fuerint in manibus episcoporum uel aliorum, ad quod spectant, dimisse, et de earum fructibus per occupatores ipsos perceptis fuerit personis, quibus debentur, ad mandatum ordinarii, satisfactum.</p>
                    <p>Illi quoque, qui in futurum ecclesias occupauerint infra terminos nostre legacionis, siue clerici, siue laici fuerint, ipso facto supradictis penis nouerint se subiectos; omnes uero clerici et religiosi, seculares et regulares, qui occupatores predictos ante satisfaccionem ut premittitur factam et absolucionem obtentam ad sepulturam scienter et sponte receperint, ab officio et beneficio per unum annum nouerint se suspensos: illi autem ad quos prefatarum ecclesiarum collacio seu prouisio pertinent, eisdem studeant quanto citius poterint de personis idoneis prouidere.</p>
                    <p>Constitucionem uenerabilis patris Patriarche Aquilegensis, editam in concilio Aquilegensi, inter alia continentam, quod occupantes aliqua bona ecclesiastica immobilia, decimas, iurisdicciones, honores seu iura spiritualia uel temporalia, uel res quaslibet spectantes ad cultum diuinum per se, uel per alium, seu alios directe uel indirecte, aut personas ecclesiasticas in possessione predictorum molestauerint, quominus ea seu reditus et prouentus eorum pacifice percipere ualeant, ipso facto sentenciam excommunicacionis incurrant, quo ad premissa approbantes, statuimus, quod occupatores seu molestatores, qui in qualibuscumque partibus nostre delegacionis de cetero similia commiserint, ipso facto sint uinculo excommunicacionis adstricti; eos uero, qui in premissis uel aliquo premissorum hactenus deliquerunt, et omnia taliter occupata per eos infra spatium quatuor mensium, postquam huiusmodi nostra constitucio fuerit publicata, ecclesiis seu personis ecclesiasticis non restituant integraliter, ipso facto sententie excommunicacionis decreuimus subiacere.</p>
                    <p>Ea uero que in prefata constitucione de pena interdicti continentur quo ad ciuitates Triuisinam, Paduensem, Uicentinam, Ueronensem, Mantuanam cum Feltrensi, et Bellunensi et Tergestina, et earum dioceses reuocamus.</p>
                </div>
                <div>
                    <head>Capitulum 2</head>
                    <p>Quod contra laicos iniurias prelatis et personis ecclesiasticis irrogantes, seu res, bona ecclesiastica occupata quomodolibet detinentes, Iudex ecclesiasticus possit procedere quoad ea, que commissa essent in sua diocesi statuimus et eciam declaramus.</p>
                    <p>PEr constitucionem bone memorie Guidonis tituli sancti Laurentii in Lucina presbyteri cardinalis olim in prouincia Sailsburgensi apostolice sedis legati ordinatum fuit, quod nullus clericus uel laicus pretextu aduocatie seu patronatus bona clericorum decedentium auderet inuadere uel occupare, et qui contrafacerent sentenciam excommunicacionis incurrerent ipso facto.</p>
                    <p>Nos itaque constitucionem huiusmodi ad alias prouincias nostre legacionis extendentes, precipimus, quod nullus clericus uel laicus cuiuscumque status, ordinis, seu condicionis existat, cui, seu quibus de iure hoc non competat, bona mobilia excedencia ualorem quinque florenorum aurei ecclesiarum uacantium seu clericorum decedentium capere uel occupare presumant; et qui contrafecerint ipso facto sentenciam excommunicacionis incurrant, a qua, nisi satisfaccione premissa, nullatenus absoluant; bona uero mobilia clericorum ab intestato decedentium in utilitate ecclesiarum, quas clerici predicti obtinebant, per ordinarios conuertantur, nisi de approbata consuetudine seu priuilegio aliis debeantur.</p>
                    <p>Monemus omnes et singulos detinentes, infrascripta priuilegia, et alia iura ecclesiarum seu quarumcumque ecclesiasticarum personarum, quod illa eis, ad quos pertinet, incorrupta et integraliter sine dolo et fraude infra mensem post publicacionem presentis constitucionis restituant; nec non omnes scientes illos, qui ea detinent, quod detentores predictorum locorum ordinariis infra terminum supradictum nominare, et denunciare percurrent.</p>
                    <p>Et si contrarium fecerint [1], illi, qui in premissis culpabiles fuerint per mensem predictum, ipso facto sentenciam excommunicacionis incurrant.</p>
                    <p>Nonnulli clerici per se uel alios frequenter procurare nituntur, quod per minas seu preces comminatorias personarum potentium ecclesiasticarum uel secularium, directas et factas per nuncios, uel per litteras his qui habent beneficia conferre, prouideant eisdem de beneficiis uacantibus uel in eisdem eligantur, confirmentur instituantur, uel presententur per eos, ad quos eleccio, confirmacio, institucio uel presentacio noscitur pertinere, et super hoc ab eisdem petentibus execucionem petunt et recipiunt, per quorum ministerium pro cathedralibus et collegiatis ecclesiis seu monasteriis uel ecclesiis et beneficiis aliis quibuscumque se admitti et recipi faciunt; nos itaque premissa acceptari uel fieri in posterum inhibentes, eos qui premissa uel aliquid premissorum fieri procurant, et qui se sic admitti uel recipi faciunt, ad quascunque prelaturas seu dignitates ecclesiast. et ad quecunque ecclesiastica beneficia perpetuo priuamus uoce capituli in ecclesiis capitularibus, et eos inhabiles reddimus ad predictas prelaturas seu dignitates retinendas, et ad omnia alia beneficia ecclesiastica similiter retinenda; et nihilominus omnis eleccio, collacio, institucio, seu presentacio de personis predictis sic facta, sit ipso iure inanis et irrita.</p>
                    <p>Bona et reditus ecclesiarum fabricis uel ad alias expensas pro ecclesiis seu altaribus, uel pro diuino cultu deputata seu deputatos, episcopi uel eorum superiores cappellani ecclesiarum cathedralium uel collegiatarum, earumdem quoque canonici, abbates, priores, et quecunque alie ecclesiastice persone exempte et non exempte in usus proprios uel alios quam ad illos, ad quos deputata seu deputati sunt, nulla racione conuertant; et si contrarium fecerint, duplum prefatis ecclesiis soluere teneantur: et si ad recipiendos prefatos reditus non sunt certe deputate persone, deputentur ad predictas expensas faciendas persone idonee, que exinde possint, et debeant ordinariis uel superioribus suis, et de predictis debitam reddere racionem.</p>
                </div>
                <div>
                    <head>Capitulum 3</head>
                    <p>De uita et honestate clericorum, et quod eorum concubine ipsarumque filii ex ipsorum testamentis nihil capiant.</p>
                    <p>CLerici, siue sint, siue non sint in sacris ordinibus constituti, honeste uiuere studeant; a fornicacionibus abstineant et publice nullatenus teneant concubinas.</p>
                    <p>Qui uero concubinas publice uel notorie tenent, uel in futurum, diabolo suadente, tenebunt, postquam constitucio fuerit per ordinarios uel alios de ipsorum mandato in propriis ciuitatibus uel diocesibus publicata, et clerici ipsi in synodis uel alias generaliter seu nominatim fuerint moniti de concubinis predictis ulterius non tenendis, et ex tunc infra mensem huic nostro precepto et prefate narracioni parere contempserint, uoce capituli, si fuerint in ecclesiis cathedralibus uel collegiatis beneficiati, ipso facto nouerint se priuatos, si in huiusmodi duracione per alium mensem immediate sequentem perstiterint; siue in cathedralibus, siue in collegiatis uel aliis quibuscunque ecclesiis curatis uel non curatis beneficiati fuerint a percepcione fructuum omnium beneficiorum, que obtinent, nouerint se suspensos.</p>
                    <p>Quos fructus eisdem auferri per ordinarios eorum precipimus, ac per eosdem in utilitate ecclesiarum, a quibus fructus ipsi percepti sunt, uolumus eos sine aliqua diminucione conuerti; et si prefati clerici non statim a tam detestando scelere se emendauerint, post lapsum alterius mensis, absque alia monicione ipso facto sentenciam excommunicacionis incurrant; et nihilominus ordinarii supradicti, si eis expedire uidebitur, contra eos ad penam priuacionis, per alia iuris remedia procedere non omittant; si uero se correxerint, ordinarii predicti clericis ipsis beneficium absolucionis impendant, uocem in capitulo restituant, et ad percepcionem fructuum pro tempore futuro ipsos admittant.</p>
                    <p>Concubine clericorum manifeste, publice uel notorie ex testamentis clericorum, uel alicuius eorumdem ultime uoluntatis, quod ipsas in tali concubinatu tenere non erubuerunt, nihil omnino iure institucionis legati, uel donacionis causa mortis capere possunt; filios quoque et filias, ex predictas concubinis sumptas, simili sententie uolumus subiacere.</p>
                    <p>Et quidquid prefatis concubinis uel earum filiis a prefatis clericis relictum fuerit quouis modo, ab eis, tanquam ab indignis, per ordinarios auferatur, et in utilitatem ecclesie uel ecclesiarum, in quibus clerici predicti instituti erant, integraliter conuertatur; testamenta quoque prefatorum clericorum, si tempore mortis uel infirmitatis, de qua mortui fuerunt, concubinas predictas publice tenebant, ipso iure sint inualida, exceptis legatis factis ad pias causas.</p>
                    <p>Si quod uero in fraudem presentis constitucionis factum fuerit, sit irritum et inane; bona quoque prefatorum clericorum, nisi sint immobilia, que liquide perueniunt ad eos aliunde quam de bonis ecclesiasticis, prefatis ecclesiis applicentur.</p>
                    <p>Olim cum in prouincia Salzburgensi clerici contra clericalis status decenciam tabernas nimium frequentarent, auctoritate uenerabilis patris archiepiscopi Salzburgensis in concilio seu synodo per eumdem archiepiscopum in prouincia sua habitis, contra prefatos clericos quasdam constituciones inhibentes clericos eosdem ab ingressu tabernarum; cum contrarium facientes penas aliquas infligentes facte fuerunt, que constituciones, quantum ad penarum imposicionem, graues esse dicuntur; nos itaque prefatum archiepiscopum et episcopos per Salzburgensem prouinciam constitutos hortamur, quod circa predicta inducant clericos ad seruandum decenciam et modestiam clericalem; et si secus fecerint, puniant eos secundum canonicas sancciones.</p>
                    <p>Penas uero in prefata constitucione stabilitas et ad instanciam archiepiscopi supradicti, et episcoporum de prouincia sua totaliter reuocamus.</p>
                    <p>Praua consuetudo, uel potius corruptela in quibusdam partibus inoleuit, quod clerici cum laicis nec non et clerici ad inuicem litigantes pro terminacione questionum super quibus litigant seu litigare uolunt, coguntur per se uel alium subiici duello; quam consuetudinem omnimode reprobantes, statuimus quod cogentes clericos ad huiusmodi duellum subeundum, cuiuscunque status, dignitatis, ordinis uel condicionis existant, eciam si regali uel quacumque maiori fulgeant dignitate, et clerici illud sponte suscipientes ipso facto sentenciam excommunicacionis mereantur, et excommunicati per ordinarios denuncientur.</p>
                    <p>Religiosi exempti eciam ordinum mendicantium, clausuras uel ecclesias monasteriorum monialium eisdem non subiectarum prorsus et omnino non intrent ex aliqua causa, neque cum monialibus ipsis infra eadem monasteria, seu ecclesias quoquomodo loquantur, diocesanorum seu uicariorum earumdem licencia non obtenta, et si contrarium fecerint superiores fratrum mendicantium predictorum episcopo per se uel alios uel in eorumdem absencia uicariis ipsos nunciantibus et requirentibus, teneantur predicti superiores infra octo dierum statim post requisicionem predictam eosdem fratres de locis ipsorum remouere, et eos ad alia loca transmittere, ipsosque ad loca unde remoti fuerint ante annum unum completum non reuocare, et eisdem imponere penas, que secundum ordinacionem ipsorum debeat pro grauioribus culpis imponi.</p>
                    <p>Superiores quoque predicti teneantur super premissis credere et stare uerbis et assercioni prefatorum episcoporum, seu uicariorum.</p>
                    <p>Si uero prefati superiores huic nostre constitucioni obedire contempserint, nos ipsos ab officio eorum suspendimus, et tamdiu suspensi remaneant, donec prefate nostre constitucioni paritum fuerit cum effectu; et nihilominus in uirtute sancte obedientie superioribus eorum precipimus, quod in hoc delinquentes eciam alia pena sic coerceant, quod ulterius in similibus non delinquant; et ordinarii locorum faciant illos, qui in hoc deliquerint, per suos subditos in ecclesiis sibi subditis publice nominari; et hortamur tamen prelatos predictos, quod prefatis religiosis, si fuerint bone conuersacionis et uite, eundi ad prefata monasteria pro causis honestis et licitis licenciam benigne concedant; et presertim pro diuinis ministeriis in prefatorum monasteriorum ecclesiis celebrandis.</p>
                    <p>Uolumus tamen, quod religiosi predicti, quando fuerint in itinere constituti, in locis, ubi sui ordinis monasteria non habeant, et honesta hospicia commode inuenire non possint, ad prefata monialium monasteria accedere ualeant, et extra domos, quas moniales habitant, hospitari; et tunc in ipsorum monasteriorum ecclesiis pro diuinis celebrandis intrare, et cum monialibus loqui, accedente ad hoc abbatisse monasterii, ad quos declinauerint, uoluntate, et debita honestate in omnibus obseruata.</p>
                    <p>Abbatissa et moniales cuiuscumque ordinis locorum ordinariis subiecte monasterio earum sine licencia episcopi uel sui uicarii et abbatissarum uel priorarum suarum omnino non exeant; et si contrarium fecerint, preter penam spiritualem uel corporalem, quam eisdem ordinarii predicti duxerint imponendam, una die ac totis diebus aliis ieiunare compellant, quot eas contigerit extra proprium monasterium remanere; et tunc pane et uino et uno tantum ferculo sint contente.</p>
                </div>
                <div>
                    <head>Capitulum 4</head>
                    <p>De penitenciariis habendis, et modo indulgenciarum.</p>
                    <p>Episcopi et superiores prelati unum uel plures penitenciaros seculares uel regulares prouidos et discretos, prout et quando eis uidebitur, habere procurent, qui penitentes, quos interdum ipsi audire non possint, eorum uice audiant, et absoluant, uel cum opportunum fuerit eosdem remittant; et diligenter attendant, ne aliquos absoluant in casibus sedi apostolice specialiter reseruatis; sed eos ad apostolicam sedem remittant.</p>
                    <p>Casus uero sedi apostolice reseruatos, et quos supradicti prelati sibi dumtaxat reseruant, determinare et notificare studeant inferioribus sacerdotibus, ut illos de cetero non ignorent.</p>
                    <p>Cum plerique modum indulgenciarum statutum in concilio generali per felicis recordacionis Innocentium Papam III. non obseruent, nos uolentes tam prelatis ipsis, quam Christifidelibus prouidere, precipimus sub uirtute sancte obedientie prelatis eisdem, quod modum determinatum in institucione predicta nequaquam excedant; et si contrafecerint, sint per unum mensem a potestate concedendi indulgenciam ipso facto priuati; insuperque nonnulli per importunitatem, ne quid deterius exprimamus, a quibusdam prelatis extorquent, quod simul uel diuisim ipsorum pluribus sigilli indulgenciarum litteris appensis, procurant per quemlibet quadraginta dies de indulgencia Christifidelibus, sicut ipsorum littere continent, concedi, que concessio nullius penitus est momenti; hoc fieri de cetero prohibemus, et indulgencias sic concessas, licet sint nulle, tamen ad maiorem clarificacionem, tenore presentium reuocamus.</p>
                    <p>Episcopos uero et eorum superiores quam modo predicto, indulgencias duxerint concedendas, ab ingressu ecclesiarum et diuinis suspendimus, et sic suspensos uolumus remanere, donec ab apostolica sede, uel legato de latere, super hec meruerint absolucionis beneficium obtinere.</p>
                    <p>Ad exhibendum debite reuerentie deuocionis obsequium sacratissime eucharistie sacramento, cupientes Christifideles eo reddere prompciores, quo illud fideliter uenerantes fuerint amplioris gratie priuilegio coniuncti, hac constitucione semper ualitura concedimus, quod fideles Christi, qui tunc, uel infra octo dies proximos sequentes, uere penitentes fuerint et confessi, associantes sacerdotes deferentes sacratissimum Christi et Redemptoris nostri corpus ad infirmos; si de die hoc fecerint, decem; si uero de nocte cum lumine suo uel alieno, uiginti dies de iniunctis eisdem penitentiis relaxacionem in Domino consequantur.</p>
                </div>
                <div>
                    <head>Capitulum 5</head>
                    <p>De usuris et execucionibus ultimarum uoluntatum, et male ablatis incertis.</p>
                    <p>Quamuis per iura canonica usurarii teneantur contra se libros suarum edere racionum, ut facilius conuicti sint de usuris; quod plerumque ipsi seu eorum filii uel heredes hoc facere contradicunt, presenti constitucione statuimus, quod manifesti usurarii teneantur libros, quaternos, cedulas, seu cartas, uel scripturas quaslibet publicas uel priuatas super eorum mutuo, usura, contractibus alias confectas, postquam usuras exercuerint, ordinariis tradere, uel eorum nomine recipientibus caucionem; quod si facere recusauerint, denegentur eis sepultura, et ecclesiastica sacramenta; nec audiantur, si dicant uel iurent se nullos libros uel scripturas habere, nisi per ipsorum usurariorum habere seu quoscumque successores, consanguineos uel amicos ostensum fuerit per probaciones, uel uerisimiles et perhabiles coniecturas, quod codices, libri seu carte uel instrumenta racionum et debitorum per ignem, seu alio quocunque casu fortuito sint perdita.</p>
                    <p>Nec quisquam reputet, quod in premissis dure agatur contra usurarios supradictos, cum sit presumpcio uehemens contra eos, quod tales scripturas hi fecerint, habeant, ex quibus raciones sortes usurarum cum suis debitoribus calculabant, sicut suas raciones edere tenentur, de quo loquitur lex ciuilis.</p>
                    <p>Insuper statuimus, quod postquam manifesti usurarii confessi fuerint, se certam quantitatem pecunie extorsisse per usurariam prauitatem, uel ab aliis conuicti fuerint de eadem, proclamacionibus consuetis publice factis, si non appareant repetentes usuras, uel non appareant tot, quibus illa pecunia usuraria sit restituenda, tunc predicta pecunia usuraria, que a nemine repetitur, restituatur episcopo, qui eam debeat in uirtute sancte obedientie et sub pena malediccionis eterne expendere in eleemosinam pauperum, uel alios pios usus; cum turpia lucra sint ab usurariorum heredibus extorquenda.</p>
                    <p>Per presentis auctoritatem constitucionis non intendimus in aliquo derogare aliis constitucionibus et iuribus editis contra usurarios, tam in conciliis prouincialibus et synodalibus, quam eciam per ius commune; sed ea potius in suo statu firmas uolumus permanere.</p>
                    <p>Executores seu fidei commissarii ultimarum uoluntatum et maxime ad pias causas constituti, infra annum, a die mortis testatoris computandum, execuciones eis commissas adimplere omnimode teneantur, et nisi fecerint, execucionis officio sint priuati, et illud eciam ipso facto in ordinarium transferatur, nisi testator ipse in testamento adiecerit tempus uel tempora, infra quod seu que mandari execucioni suam uoluerit uoluntatem; uel nisi ex forma uerborum testamenti, et qualiter legati seu relicti, euidenter appareat, quod execucio uoluntatis testatoris sit in tempus aliud producenda; executores quoque predicti de gestis per eos in execucione testamentorum locorum diocesanis teneantur reddere racionem.</p>
                    <p>Notarii quoque rogati de testamentis faciendis, seu alie quecumque persone, que testatoris scripserint uoluntatem infra spatium trium mensium post mortem testatoris de forma et qualitate testamenti, teneantur sub pena X. librarum usualis monete, integre et sine diminucione ordinarios uel eorum uicarios informare et reddere cerciores; predictam intelligi nolumus, nisi in locis, ubi per consuetudinem approbatam aliter esset prouisum.</p>
                    <p>Male ablatorum incertorum disposicionem et ordinacionem ad solos locorum ordinarios declaramus et decernimus pertinere; quidquid ex illis ad manus eorum peruenerit, teneatur sine dolo et fraude per se uel alios pauperibus, uel in refeccionem ecclesiarum indigentium, seu alios pios usus fideliter erogare; quod nisi fecerint, in examine diuini iudicii teneantur usque ad ultimum quadrantem de hoc reddere.</p>
                    <p>Ceterum si de consuetudine predicta male ablata incerta alicui loco ecclesiastico uel personis aliis consueuerat assignari, per presentem constitucionem prefate consuetudini nolumus derogari; mandamus tamen quod assignacio fiat per locorum ordinarios uel per eos, quos ad hoc duxerint deputandos.</p>
                </div>
                <div>
                    <head>Capitulum 6</head>
                    <p>De patientibus defectum natalium.</p>
                    <p>Statuimus quod patientes defectum natalium non possint admitti ad canonicatus et prebendas ecclesiarum cathedralium, nisi fuerit cum eisdem per sedem apostolicam dispensatum, quod prefato defectu natalium non obstante, possint ad huiusmodi canonicatus et prebendas admitti; et nulla alia, quantum ad hoc illis qui defectum natalium patiuntur, uel in posterum patientur facta uel facienda ordinariorum quorumcumque dispensacio suffragetur, quam ex nunc irritam fore decreuimus et inanem.</p>
                    <p>Mandamus quoque episcopis et eorum superioribus, nec non omnibus aliis personis, ad quas prefatorum canonicatuum et prebendarum collacio, eleccio, seu queuis alia disposicio pertinet, quod patientes defectum natalium ad predictos canonicatus et prebendas nec recipiant nec admittant, neque de ipsis illis quoquo modo prouideant; et qui contrarium fecerint, a collacione beneficiorum in ecclesia seu ecclesiis supradictis consistentium, per annum sint ipso facto suspensi.</p>
                    <p>Et nihilominus quod contrafactum fuerit, sit irritum et inane.</p>
                </div>
                <div>
                    <head>Capitulum 7</head>
                    <p>De clericis a suis ecclesiis expulsis.</p>
                    <p>Quia contingit interdum, quod clerici beneficiati sine eorum culpa ab ecclesiis, in quibus instituti sunt, uiolenter et indebite expelluntur; statuimus, quod clericis sic expulsis residentes in ecclesiis, a quibus prefati clerici expulsi fuerint, teneantur cum requisiti fuerint de fructibus et prouentibus beneficiorum, que prefati expulsi tenebant in ecclesiis supradictis, prouidere, sicut eisdem prouidebatur, quando residebant in ecclesiis prelibatis.</p>
                </div>
                <div>
                    <head>Capitulum 8</head>
                    <p>De renunciacionibus.</p>
                    <p>Statuimus, quod renunciantes, seu renunciare uolentes beneficiis suis, et presertim dignitatibus seu beneficiis causam habentibus animarum, renunciaciones predictas faciant in manibus episcoporum uel uicariorum eorumdem, seu illorum qui habent in beneficiis supradictis ius instituendi, et destituendi, et renunciacionem aliter facere non ualeant.</p>
                </div>
                <div>
                    <head>Capitulum 9</head>
                    <p>De mansionariis seu custodiis ordinandis cappellanis in fabrica ecclesiarum.</p>
                    <p>Ut in diuinis officiis melius in ecclesiis cathedralibus seruiatur, statuimus, quod in ecclesiis cathedralibus infra fines nostre legacionis in Italia constitutis, in quibus non sunt ordinata beneficia, que uulgariter mansionarie, custodie uel uicarie nuncupantur, episcopi, cum consilio et assensu suorum capitulorum, de prebendis in eorum ecclesiis proxime uacaturis, si que tamen non debeantur clericis in eisdem ecclesiis expectantibus prebendas auctoritate apostolica, ordinentur de prebendis ipsis cum uacabunt beneficia ad arbitrium prefatorum episcoporum et capitulorum moderanda, que assignentur personis in sacris ordinibus constitutis, uel qui possint ad sacros ordines promoueri, qui teneantur in prefatis ecclesiis continue residere, et se facere ad eosdem ordines promoueri, et in eisdem in diuinis officiis deseruire, prout prefati episcopi et capitula duxerint ordinanda.</p>
                    <p>Quia contigit interdum, quod in quibusdam ecclesiis cathedralibus et collegiatis, infra fines nostre legacionis in Italia constitutis, sunt plures cappellanie adeo in redditibus tenues et exiles, quod de ipsarum fructibus cappellani earumdem se nequeunt substentare; statuimus, quod ipsi cum consensu et consilio capitulorum suorum possint et debeant cappellanias ipsas unire.</p>
                    <p>Ita tamen quod fructus uel redditus unius cappellanie summam XX. florenorum aurei uel circa aliquatenus non excedant; et si capitulum ecclesiarum sine causa racionabili ad hoc consentire noluerit, episcopus solus auctoritate presentis constitucionis uniones predictas faciat.</p>
                    <p>Si uero capitulum alicuius ecclesie cathedralis unionem huiusmodi fieri uellet, et ad hoc nollet requisitus episcopus absque causa racionabili consentire; superior suus hoc facere possit, eius contradiccione non obstante; seruata in utroque casu moderacione predicta, et cappellani, ut premittitur, ordinandi, teneantur in eisdem ecclesiis seruire in diuinis, ac in eisdem personaliter residere.</p>
                    <p>Si pro fabrica ecclesie cathedralis seu pro faciendis expensis luminarium et aliorum, que pertinent ad diuinum cultum, non sunt aliqui certi redditus assignati, tunc in ecclesiis cathedralibus in Italia, infra nostre legacionis terminos constitutis, absque preiudicio expectantium prebendas auctoritate apostolica, unius prebende canonicalis uel duarum, si episcopo et capitulo uideatur, fructus et redditus deputentur perpetuo pro huiusmodi expensis faciendis; et ex tunc non censeantur esse prebende, nec alicui pro prebendis uel beneficio assignentur; sed fructus ex ea uel eis prouenientes per eos, ad quos pertinet in ecclesiis predictis disposicio, et collacio prebendarum, assignentur alicui ecclesiastico fideli, qui fructus ipsos expendat in utilitatem ecclesiarum, et in usus predictos, et de receptis et expensis per eum factis teneatur episcopo et capitulo reddere racionem.</p>
                </div>
                <div>
                    <head>Capitulum 10</head>
                    <p>De excommunicatis postquam denunciati fuerint non admittendis ad diuina.</p>
                    <p>Religiosi ordinum mendicantium quorumcumque, nouerint, quod si excommunicatos et publice denunciatos, ita quod huiusmodi denunciacio ad eorum noticiam deducatur, ad diuina officia uel confessiones eorum admiserint; penam in decretali, que incipit episcoporum, positam extra. de priuilegiis, li. VI. incurrunt; et nos ordinariis locorum precipimus, quod comtemptores decretalis predicte faciant in suis ecclesiis penam predictam interessentibus publice nunciati.</p>
                </div>
                <div>
                    <head>Capitulum 11</head>
                    <p>Quod statuta laicorum non ligant clericos et ecclesiasticas personas.</p>
                    <p>Declaramus, quod statuta facta in ciuitatibus Italie, infra terminos nostre legacionis constitutis, statuencia directe uel indirecte, quod ecclesie et persone ecclesiastice non possint acquirere quouis titulo bona, mobilia, uel feudalia seu censualia, uel in perpetuum liuelata ad laicos pertinencia, non ligant ecclesias, ecclesiasticasque personas; et illi qui talia faciunt, uel obseruant, aut extendunt, incurrunt penas contra libertatem ecclesiasticam facientes, tam in iure canonico, quam in civili stabilitas.</p>
                    <p>Cum uulnerantes clericos seu in ipsos manus iniicientes temere uiolentas latam a canone sentenciam excommunicacionis incurrant, mandamus locorum ordinariis, quod si eisdem per facti euidenciam uel alias legitimas probaciones de hoc constiterit, percussores predictos. faciant detineri in carceribus, et in aliis eorum ecclesiis, de quibus eis uidebitur, usque ad satisfaccionem condignam et absolucionem obtentam excommunicatos publice nunciari.</p>
                </div>
                <div>
                    <head>Capitulum 12</head>
                    <p>Quod non utatur aliquis scienter instrumentis, scripturis uel testibus falsis.</p>
                    <p>Prohibemus, ne aliquis clericus uel laicus in curia ecclesiastica, et precipue in causis spiritualibus uel matrimonialibus falsis litteris, instrumentis, uel testibus scienter utatur.</p>
                    <p>Nullus eciam testes in eadem curia producentes audeat subornare; et qui contra premissa uel aliquid premissorum fecerint, ipso facto excommunicacionis sentenciam incurrant, preter penas contra tales a iure statutas.</p>
                </div>
                <div>
                    <head>Capitulum 13</head>
                    <p>Quod rectores ecclesiarum parochialium non possint se a suis ecclesiis absentare, licencia ab ordinariis non obtenta.</p>
                    <p>Mandamus, quod rectores ecclesiarum parochialium, quocunque nomine nuncupentur, uolentes se a propriis ecclesiis absentare, teneantur ab eorum ordinariis licenciam petere; quod si non fecerint et infra mensem non redierint, quarta parte suorum fructuum sint ipso facto priuati, per episcopum posita in utilitatem ecclesie, que deseruire debebant, conuertenda.</p>
                    <p>Et si canonice moniti post alios sex menses immediate sequentes ad ecclesias suas predictas non redierint, sint illis ipso facto priuati.</p>
                    <p>Saluis nihilominus aliis modis contra eos procedendi.</p>
                </div>
                <div>
                    <head>Capitulum 14</head>
                    <p>Quod constituciones priuantes clericos priuilegio clericali sint nulle.</p>
                    <p>Constituciones prouinciales et synodales, uel per ordinarios quoslibet promulgatas, quod clerici delinquentes priuentur beneficio clericali, nisi in casibus expressis in iure, cassamus et totaliter reuocamus; et similes fieri in posterum prohibemus, et si fierent, decernimus irritas et inanes.</p>
                </div>
                <div>
                    <head>Capitulum 15</head>
                    <p>Quod rectores ecclesiarum parochialium possint sibi eligere confessores.</p>
                    <p>Concedimus prelatis inferioribus et ecclesiarum parochialium rectoribus, quod possint sibi eligere confessores idoneos, qui ipsos absoluant, exceptis casibus sedi apostolice uel locorum ordinariis quomodolibet reseruatis.</p>
                </div>
                <div>
                    <head>Capitulum 16</head>
                    <p>Quod episcopi incogniti non admittantur ad pontificalia exercenda.</p>
                    <p>Episcopi uel archiepiscopi qui in locis extraneis et ignotis dicunt se ad archiepisc. seu episc. fore permotos, ad exercenda pontificalia infra terminos nostre legacionis nullatenus admittantur.</p>
                    <p>Et si contrafecerint, episcopi, qui sic eos admiserint, a collacione ordinum per annum sint ipso facto suspensi, nisi de ipsorum episcoporum ordinacione seu promocione constet per litteras apostolicas omni vicio et suspicione carentes, uel nisi episcopi ipsi fuerint post eleccionem de ipsis canonice factam per aliquem de infrascriptis [2] patriarchis uel archiep. confirmati uidelicet Aquilegensi et Gradensi patriarchas, Salzburgensi, Strigonensi, Colocensi, Mediolanensi, Ianuensi, Iadrensi, Spalatensi, Rauennatensi uel Pisano archiepiscopis.</p>
                </div>
                <div>
                    <head>Capitulum 17</head>
                    <p>Quod ordinarii non participent cum notariis in salariis.</p>
                    <p>Mandamus ordinariis locorum, quod salaria notariorum scribentium in causis, que in eorumdem curiis peraguntur ad debitam quantitatem et moderacionem ordinent et reducant, et idem faciant de infrascriptis litteris et scripturis quibuscunque, que fient in eleccionibus, confirmacionibus, collacionibus beneficiorum spectantium ad eorumdem ordinariorum confirmacionem, eleccionem, seu quamuis aliam disposicionem, nec non et litteris infrascriptis seu scripturis quibuscunque factis uel faciendis super disposicionibus uel quibuscunque aliis actibus spiritualibus per eosdem ordinarios peragendis.</p>
                    <p>Insuper sub uirtute sancte obedientie eisdem precipimus, quod cum notariis seu scriptoribus supradictis lucra percipienda pro instrumentis, scripturis uel litteris supradictis nulla racione participent directe uel indirecte; et si contrarium fecerint ab ingressu ecclesie sint ipso iure suspensi, et tandium in suspensione permaneant, donec lucrum, quod de eisdem perceperint, fuerit per ipsos uel de ipsorum mandato per alios pauperibus erogatum.</p>
                </div>
                <div>
                    <head>Capitulum 18</head>
                    <p>De bannis in ecclesiis faciendis, et de pena contrahentium clandestinum matrimonium.</p>
                    <p>Precipimus, quod ordinarii locorum mandent rectoribus ecclesiarum, quibus cura imminet animarum, quod saltem semel in mensem constitucionem apostolicam prohibentem matrimonia non debere contrahi bannis non editis, et penam appositam in eadem constitucione, studeant suis parochianis in eorum ecclesiis infra missarum solemnia publicare.</p>
                    <p>Quicumque uero matrimonia clandestina bannis non editis consenserint uel contraherent in futurum, preter penam statutam in canone, sint communione sacramentorum ipso facto priuati, ad quam, nisi in mortis articulo, sine licencia episcopi nullatenus admittantur.</p>
                    <p>Insuper cum illi, qui contrahunt scienter matrimonia in gradu prohibito, latam a canone sentenciam excommunicacionis incurrant; mandamus diocesanis locorum et terrarum, ecclesiarum parochialium rectoribus, qui illos, de quibus eis constiterit matrimonia huiusmodi contraxisse uel contrahent in futurum, nominatim et personaliter moneant, quod se ad inuicem separent; et si personaliter eos monere non possunt, faciant monicionem huiusmodi ita notorie et manifeste, quod ad predictos monendos possit prefata monicio uerisimiliter peruenire; et nisi per eosdem monendos seu nominatos coram prefatis diocesanis uel eorum uicariis fuerit sufficienter probatum, quod cum eisdem, qui taliter matrimonium contraxerunt, fuerit per sedem apostolicam dispensatum, quod potuerit admittere matrimonium, contrahere, uel iam contracto licite remanere, ipsos diocesani et rectores predicti denuncient excommunicacionis sentenciam incurrisse. [3]</p>
                </div>
                <div>
                    <head>Capitulum 19</head>
                    <p>Quod de bonis monasteriorum, ecclesiarum parochialium inuentaria fiant.</p>
                    <p>Uolumus et mandamus, quod abbates et priores monasteriorum, et archipresbyteri seu prelati ac rectores ecclesiarum parochialium, et quicumque inferiores ab episcopis ecclesiarum prelati non exempti, ad abbacias, prioratus, archipresbyteratus seu prelacias, rectorias uel dignitates quascumque in posterum assumendi inuentaria de bonis et rebus mobilibus monasteriorum, prioratuum seu ecclesiarum, ad quorum seu quarum regimen assumuntur, postquam corporalem et pacificam predictarum abbaciar. prioratuum et ecclesiarum possessionem fuerint adempti, infra unius mensis spatium inuentarium per publicum instrumentum facere teneantur; et illud infra spatium alterius mensis proximi sequentis teneantur locorum ordinariis uel eorum superioribus, seu in talibus uicariis assignare, et huiusmodi constitucionis contemptores decem libris usualis monete pro pena prefatis ordinariis uel superioribus soluere compellantur: exempti autem abbates seu priores prefatum inuentarium coram suo conuentu facere teneantur.</p>
                </div>
                <div>
                    <head>Capitulum 20</head>
                    <p>De uisitacione monasteriorum, ecclesiarum et personarum ecclesiasticarum.</p>
                    <p>Ordinarii locorum et alii, ad quos de iure, consuetudine seu legitima prescripcione pertinent monasteria monachorum et monialium et quarumcumque personarum religiosarum sibi immediate subiecta per se, si possunt, uisitent, aut per alios idoneos secundum ordinaciones et moderaciones sacrorum canonum et apostolicarum constitucionum uisitare procurent.</p>
                    <p>Quamuis de iure communi competat locorum ordinariis suam cathedralem et alias ciuitatis et diocesis sue ecclesias et ecclesiasticas personas non exemptas uisitare; tamen nihilominus statuimus, quod ordinarii supradicti possint et debeant ecclesias et personas predictas, secundum moderacionem iuris communis uisitare, nisi ecclesie et persone predicte sint exempte, uel nisi personis aliis quibuscumque sit ius uisitandi prefatas ecclesias et personas competat, quod ipsi soli possint et debeant easdem personas et ecclesias uisitare.</p>
                    <p>Nos cum eisdem ecclesiis et personis in iure exempcionis, et faciende ac exercende uisitacionis, si quod eis competit quoquomodo, nec aliis defensionibus et iuribus eorumdem; neque eciam iuribus, que competunt uenerabili patri Patriarche Aquilegensi in uisitacionibus faciendis in ciuitatibus diocesis et prouincie Aquilegensis, seu in quibuscumque ipsius prouincie monasteriis, ecclesiis et locis aliis per presentem constitucionem nolumus aliquid preiudicium grauari.</p>
                    <p>Precipimus, quod clerici infra nostre legacionis terminos constituti monasteria monialium, predicatorum, minorum, heremitarum, et carmelitarum ordinum superioribus, seu eisdem ordinibus immediate subiecta, et eorum monasteriorum clausuras uel ecclesias prorsus et omnino non intrent ex aliqua causa, neque cum monialibus ipsis infra eadem monasteria, seu ecclesias quoquomodo loquantur, prefatorum superiorum licencia non obtenta; et si contrarium fecerint pro qualibet uice X. lib. usualis monete prefatorum clericorum ordinariis pro pecunia soluere compellantur; et si eisdem ordinariis uideatur contra ipsos eciam maiori pena procedant.</p>
                    <p>Dat. Padue XIII. Kalen. Iunii pont. domini Clementis pape VI. anno nono.</p>
                </div>
                <div>
                    <head>Footnotes</head>
                    <p>[1] MSS steterint</p>
                    <p>[2] ed. infrascripis</p>
                    <p>[3] ed. incurrrisse.</p>
                </div>
            </div>
        </body>
    </text>
</root>
