<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nantes</title>
                <recordID>1103</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1387-05-30</origDate>
                <dateNotes/>
                <origPlace>Nantes</origPlace>
                <diocese>Nantes</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1103</p>
                <p>Year: 1387</p>
                <p>Month: 5</p>
                <p>Day: 30</p>
                <p>Circa: None</p>
                <p>DatingNotes: None</p>
                <p>Place: Nantes</p>
                <p>Diocese: Nantes</p>
                <p>Province: Tours</p>
                <p>CountryModern: France</p>
                <p>Latitude: 47.21806</p>
                <p>Longitude: -1.55278</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Jean de Montrelais</p>
                <p>IssuingAuthorityAlt: Jean de Montreslet</p>
                <p>RegnalStart: 1382</p>
                <p>RegnalEnd: 1391</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, col 972-78</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>IN nomine Domini.</p>
                    <p>Amen.</p>
                    <p>Uniuersis presentes litteras, seu presens instrumentum nostrum publicum uisuris et audituris, IOHANNES Dei patiencia et sedis apostolice gracia episcopus Nannetensis, salutem in Domino, et presentibus indubiam perpetuamque dare fidem.</p>
                    <p>Pastoralis nostri officii debitum nos excitat, ut ad iurium canonicorum, conciliorumque prouincialium, et synodalium statutorum execucionem, cultumque diuini seruitii, ne, quod absit, defraudetur nostris temporibus, statum, decenciam et utilitatem ecclesiarum, personarumque, locorum, et beneficiorum ecclesiasticorum nobis subditorum, ac ipsarum ecclesiasticarum personarum morum et uite reformacionem, et ad excedentium correccionem et punicionem, prout officii sollicitudo nos die nocteque perurget, curialiter intendamus: ne per nostri desidiam, defectumue, transgressionem, aut neglectum, subditorum nostrorum, et presertim ecclesiasticarum personarum sanguinem de nostris manibus exigat diuina Maiestas, cuius oculis omnia sunt patefacta.</p>
                    <p>Cum igitur iam pridem ad nostrum fama detulisset auditum, quod erant, prout adhuc sunt, quod non sine grandi cordis amaritudine referimus, quamplures et multe ecclesiastice persone, tam religiose et regulares, quam seculares nobis subiecte, prioratus curatos et non curatos, ecclesias parochiales, capellanias perpetuales, et alia ecclesiastica beneficia et officia perpetua, tam in nostra Nannetensi ac S. Albini de Guerrandia, quam aliis ecclesiis, monasteriis, prioratibus, et aliis locis in nostris ciuitate et diocesi Nannetensi nobis subditis et subiectis obtinentes; que sue salutis immemores et oblite, contra canonicas sancciones conciliaque prouincialia, nostrorumque predecessorum ac nostra statuta synodalia salubriter edita, et contra propria super hoc prestita ipsorum iuramenta, temere ueniendo in suis ecclesiis, capellaniis, beneficiis, et officiis, ac aliis locis ecclesiasticis, debitam ac tam de iure quam ab institucione et fundacione dictorum beneficiorum exactam residenciam non faciunt personalem, et absque nostra, seu alia quauis sufficienti licencia recesserunt et recedunt, ipsasque ecclesias et capellanis, et alia ecclesiastica beneficia deseruerunt et dimiserunt, quotidie deserunt et dimittunt, et quasi pro omnino et penitus derelictis et desertis habuerunt et habent, propter quarum ecclesiasticarum personarum absenciam, temerariam incuriositatem, negligenciam ineptam, factum defectum non sine dolo, parochiales ecclesie, nec non capellanie perpetue, aliaque beneficia ecclesiastica et officia huiusmodi, tam in spiritualibus quam in temporalibus, multa et intolerabilia detrimenta notoria passa sunt et patiuntur euidenter in diuini seruitii diminucionem et defraudacionem, statusque dictorum beneficiorum subuersionem perpetuam et euidentem.</p>
                    <p>Nam missas ad quarum celebracionem ex patronorum et fundatorum prouida piaque disposicione et ordinacione adstricti sunt, a longo tempore non celebrarunt, per se uel alios non celebrant, immo aliquoties in toto et interdum in parte, nedum negligenter, sed et fraudulenter omiserunt et omittunt, permiseruntque et permittunt uineas et alias res hereditarias incultas, domosque, maneria et edificia ad ipsorum beneficiorum dotacionem et supportacionem diuini cultus assignata collabi miserabiliter in ruinam, in suarum animarum, salutis graue periculum, cleri et populi scandalum, contra patronorum et fundatorum, tam laicorum quam ecclesiasticarum personarum pia uota, defraudacionemque illicitam diuini cultus, et piis mentibus deuotarum personarum in talibus perniciosum exemplum damnabiliter monstrando coram Deo et hominibus in grauem diuine maiestatis offensam.</p>
                    <p>Et licet nonnulli predecessores nostri episcopi Nannetenses, et maxime felicis recordacionis dominus SIMON immediatus predecessor noster, et nos predicta omnia et singula reprimere, et in melius reformare uolentes pro uiribus, de consilio peritorum maturo nonnulla statuta synodalia ediderint, fecerint, et statuerint, addiderimusque, fecerimus, et statuerimus; nihilominus tamen paruum aut rarum effectum habuerunt huc usque, immo uerius quasi nullum.</p>
                    <p>Notum igitur per presentes facimus et fieri uolumus uniuersis presentibus et futuris, quod nos predictis omnibus et singulis debita mentis et animi ponderacione consideratis, et his que nostrum ad id mouerunt et mouent animum, et merito mouere debuerunt et debent, habitaque super hoc cum probis et peritis uiris deliberacione prouida, et ex ipsorum consilio deliberato simul et maturo ad decus et decorem sancte matris Ecclesie, diuinique cultus supportacionem, ac ecclesiarum capellaniarumque perpetuarum, et aliorum ecclesiasticorum beneficiorum et personarum eorumdem, et rerum dotalium seu ad dotacionem ipsarum pertinentium euidentem et perpetuam utilitatem, conuertentes aciem mentis nostre, omnia alia et singula synodalia statuta, constituciones et ordinaciones, tam super predictis et eorum occasione, quam super aliis a predecessoribus nostris, et a nobis seu a nostris uel eorum uicariis et commissariis salubriter hactenus edita, facta et ordinata recensemus et innouamus in his scriptis, et pro recensitis et innouatis habere uolumus, precipimus et mandamus, laudamus, approbamus, ratificamus, et ipsa decernimus in sui forma perpetuum robur tenere firmitatis.</p>
                    <p>Et nihilominus in nostra presenti synodo, auctore Deo solemniter et publice per nos celebrata hac die Iouis post festum Pentecostes Domini, anno eiusdem millesimo trecentesimo octuagesimo septimo, in nostra predicta Nannetensi ecclesia, ut moris est, sanctorum patrum, legis canonice latorum, et conciliorum prouincialium, nostrorumque predecessorum episcoporum Nannetensium uestigiis inherentes, non recedentes ab aliis statutis, constitucionibus et ordinacionibus supradictis; sed eis adiicientes, et ipsas innouantes, ut premissum est, attendentes quod parum est condere iura, nisi sit qui eadem exequatur; et quod quanto maior est contumacia, tanto crescere debet et pena.</p>
                    <p>Et iuri consonum est, ut hos quos Dei timor ab errore non reuocat, pene temporalis adieccio a malo refrenet, et coerceat seueritas ecclesiastice discipline.</p>
                    <p>Hinc est quod nos in presenti nostra synodo sancta supradicta, habita super hoc plena deliberacione cum peritis, et eorum ducti prouido et sagaci consilio, inhibemus sub pena iuris et decem librarum monete cursilis, nobis applicandarum, et in pios usus conuertendarum, ne quis subditorum nostrorum sua beneficia curata uel sine cura ad quantumcumque tempus affirmet seu arrentet; nec ecclesiarum suarum curatarum curas, regimina, et administraciones per alium, seu alios, quam per se exerceant, seu exerceri faciant quoquo modo. [1]</p>
                    <p>Et eciam quibuscumque presbyteris, ne in curis et regiminibus earumdem ecclesiarum, uidelicet aliarum, quam suarum aliqualiter se immisceant, sine nostra licencia super his petita prius et obtenta; exhortamurque, et requirimus, ac monemus generaliter et publice in his scriptis, primo, secundo, et tercio peremtorie, canonice, una uel presenti canonica monicione pro tribus omnes et singulas ecclesiasticas personas, tam seculares quam regulares nobis subditas et subiectas, cuiuscumque ordinis, gradus, status, seu condicionis existant ecclesias parochiales, capellanias perpetuas, et alia beneficia et officia ecclesiastica cum cura uel sine cura in nostris ecclesia, ciuitate, et diocesi Nannetensi, in quibuscumque ecclesiis parochialibus, et aliis quibuslibet locis obtinentes et in futurum obtenturas, ut ipsarum personarum quelibet per se uel alium seu alios missas a fundatoribus, dotatoribus, et patronis dictorum beneficiorum antiquitus ordinatas, et per decreta superiorum approbatas secundum ipsorum fundatorum disposicionem, et in locis in quibus per ipsos fundatores extitit dispositum, et ut tenentur de iure, celebrent, seu celebrari faciant de cetero absque aliqua diminucione, et sine fraude, et infra sex menses ab hac die computandos missas huiusmodi de lapsis temporibus celebrari omissas cum effectu recuperari procurent; domos in bono et sufficienti statu ponant, reducant, et manuteneant in futurum; nec non in suis beneficiis, capellaniis, ecclesiis, et locis debitam et exactam a iure, et prout exigit huiusmodi beneficiorum qualitas et natura, et secundum fundatorum disposicionem et uotum, residenciam faciant personalem, in uirtute sancte obedientie, et sub pena iuris, excommunicacionisque, dictorum suorum beneficiorum priuacionis: ad quarum penarum declaracionem et execucionem post lapsum temporis in talibus a iure statuti seruatum, de iure seruandum contra omnes et singulos qui nostris huiusmodi monicionibus et synodali statuto debite non paruerint cum effectu, auctore Deo procedemus, et ex nunc decernimus, uolumus, et ordinamus, pronunciamus et declaramus contra non parentes huiusmodi monicioni, uagantes, non residentes, et suorum huiusmodi beneficiorum desertores, per nos aut uicarios, seu commissarios nostros procedendum fore, et ipsos qui culpabiles fuerint quomodolibet in premissis, ad iudicium super hoc euocari et conuinci posse, et ita artari per publicum edictum in ecclesiis, in quibus dicta beneficia deseruienda sunt, et dicta requiritur residencia, per tres dies dominicos ad pronum ecclesie generaliter et publice denunciatum, et patenter affixum per tres septimanas in et ad ualuas huiusmodi ecclesie, ac si in personis propriis ad hoc fuissent apprehensi.</p>
                    <p>Et insuper requirimus et monemus primo, secundo, et tercio, peremtorie, canonice, una cum canonica monicione pro tribus in his scriptis, sacristas nostre et B. MARIE Nannetensis et de Guerrandia ecclesiarum, nec non uniuersos et singulos rectores parochialium ecclesiarum, et capellanos, curatos, eisdem ecclesiis deseruientes, in quibus seu aliis locis parochiarum suarum huiusmodi beneficia debentur et sunt solita deseruiri, quatenus ipsi et ipsorum quilibet, prout tanget quemlibet ipsorum et in se fuerit, in uirtute sancte obedientie, et sub pena excommunicacionis, et ad penam decem librarum monete currentis nobis applicandarum, et ad pios usus conuertendarum, quam decernimus fore commissam contra quemlibet ipsorum qui nostre huiusmodi monicioni non paruerit cum effectu, omnes et singulos defectus quos repererint, uiderint, et sciuerint de predictis, nec non nomina et cognomina capellanorum perpetuorum capellanias perpetuas et alia beneficia et officia ecclesiastica in prefatis ecclesiis, parochiis, et aliis locis obtinentium, et ad cuius seu ad quorum patronatum aut collacionem huiusmodi beneficia spectant et pertinere, noscuntur.</p>
                </div>
                <div>
                    <head>Capitulum 2</head>
                    <p>De testamentis.</p>
                    <p>Item, quia sunt nonnulli tam ecclesiastici, quam seculares, qui quamuis heredes, seu bonorum detentores aut executores testamentorum seu ultimarum uoluntatum multorum ab hac luce migrantium fuerint et sint, ad quos dictorum decedentium bona saltem mobilia ad execucionem testamentorum seu ultimarum uoluntatum huiusmodi decedentium ordinata deuenerunt, qui iussa decedentium adimplere non curarunt, neque curant, affectantes pias et salubres testamentorum disposiciones a memoria recedere, et sub dissimulacione in oblitum perpetuo submergi, et inefficacie semper subesse detrimentis, contra dictorum testatorum suorumque parentum disposiciones et uoluntates ultimas, in ipsorum executorum et heredum animarum salutis grande periculum, et quamplurimorum locorum sacrorum et miserabilium personarum graue damnum, discrimen, et iacturam, sicut ad nostras aures iam pridem deduxerunt et deducunt quotidie ualidus clamor, uox communis, quam plurimorum fide dignorum assercio, uerusque relatus et publica fama.</p>
                    <p>Nos autem subditorum nostrorum animarum periculis obuiare, earumque saluti prouidere opportunis remediis totis uisceribus cupientes, altissimo suffragante, uniuersos et singulos rectores parochialium ecclesiarum nostre diocesis, et capellanos curatos eisdem ecclesiis deseruientes in hac nostra sacra synodo requirimus, ipsosque et eorum quemlibet monemus primo, secundo, tercio, peremtorie et canonice, una canonica monicione pro tribus, in his scriptis, sub pena suspensionis, et excommunicacionis, ac in uirtute sancte obedientie, et ad penam centum solidorum monete currentis nobis a quolibet huiusmodi requisicioni et monicioni non parente applicandorum, et in pios usus conuertendorum, quatenus ipsi et eorum quilibet, prout quemlibet ipsorum tanget et in se fuerit, nomina et cognomina parochianorum suorum sublatorum ab hac luce, qui testamenta a decem annis citra fecerint, et clericorum seu ecclesiasticarum personarum qui intestati decesserunt, executorumque et heredum dictorum defunctorum, quorum, et prout ipsorum habuerunt noticiam, nobis infra mensem a die presenti computandum dicant, reuelent ueraciter, afferant et assignent in scriptis per se uel alium seu alios diligenter cum effectu, ut super hoc ordinare possimus ueritate comperta, prout nostro incumbit officio.</p>
                </div>
                <div>
                    <head>Capitulum 3</head>
                    <p>Item, quoniam fuerunt et sunt nonnulli iurisdiccionem temporalem habentes, iudicesque et officiarii illam exercentes, seu secularis iusticiarie potestatis gerentes officium, qui pretextu potestatis secularis plus timentes offendere maiestatem temporalem quam eternam, iura, libertates, antiquas consuetudines, et possessiones, ac iurisdiccionem ordinariam sancte matris nostre Ecclesie, cuius uniuersorum Dominus ipse IESUS-CHRISTUS sponsus est, eneruare, subuertere, et minuere astutiis exquisitis molientes, et ludibriose conantes, compulerunt et plerumque re et uerbo compellunt ecclesiasticas personas coram ipsis secularibus iudicibus in foro seculari litigare, respondere, et iudicialiter experiri super et in accionibus mere personalibus, et eciam ecclesiasticis et spiritualibus aliquando, inhibueruntque et inhibent ne uolentes super causis ecclesiasticis et mere personalibus uel aliis de antiqua consuetudine et approbata ad forum ecclesiasticum pertinentibus in dicto foro litigare, ad illud forum recurrant, et quod nefarius est, ad desistendum ab huiusmodi causarum prosecucione predictos litigantes seu litigare uolentes compulerunt, et sepissime compellere de facto satagunt et nituntur quam plurimis et diuersis illicitis modis, sentencias excommunicacionis auctoritate sacrorum canonum et prouincialium conciliorum contra temerarios presumtores generaliter ipso facto promulgatas damnabiliter incurrendo.</p>
                    <p>Nos uolentes iura, libertates, et antiquas possessiones, et consuetudines ecclesiasticas, et maxime nostre ecclesie Nannetensis pro uiribus defendere, malitiisque peruerse agentium et astutiis supradictorum subditorumque nostrorum animarum periculis obuiare, uniuersos et singulos temporale dominium obtinentes, et iusticiarie potestatis secularis officium gerentes, perturbatores, molestatores, et impeditores, iniuriatores et lesores ecclesiastice nostre iurisdiccionis ordinarie et aliarum iurisdiccionum ecclesiasticarum in nostris ciuitate et diocesi Nannetensi trahendo in foro suo laicali ecclesiasticas personas super accionibus mere personalibus seu spiritualibus, seu inhibendo, ne quis super huiuscemodi accionibus, et aliis que de antiqua et approbata consuetudine pertinent in curia ecclesiastica litiget, seu quouis modo compellendo sic litigantes aut litigare uolentes ad desistendum de predictis, quos auctoritate nostra ordinaria in his scriptis declaramus sentencias excommunicacionis auctoritate sacrorum canonum, conciliorum prouincialium, et statutorum synodalium [2] ecclesie nostre Nannetensis in tales presumtores generaliter promulgatas incurrisse damnabiliter ob premissa excommunicatos, et a nobis declaratos omnibus diebus dominicis ad pronum ecclesie intra maioris misse solemnia denuncient et publicent publice et generaliter atque palam.</p>
                </div>
                <div>
                    <head>Capitulum 4</head>
                    <p>Ceterum omnes et singulas, gracias, licencias, et dispensaciones tam generales quam speciales per nos, uicarios, commissarios et predecessores nostros datas hactenus et concessas omnibus et singulis personis quibuscumque tam ecclesiasticis, quam secularibus, de missis et diuinis officiis in capellis, oratoriis, maneriis et aliis locis non benedictis celebrandis, et super residentiis personalibus in beneficiis non fiendis; et capellanis de regendo curas ecclesiarum parochialium, et deseruiendo in ecclesiis curatis in absencia rectorum earumdem, et quibuscumque questoribus de questando in prefatis nostris ciuitate et diocesi Nannetensi, sub quacumque forma uerborum date et concesse fuerint, in hac nostra presenti synodo reuocamus, cassamus, irritamus penitus, et annullamus, ipsarum et aliarum quarumcumque graciarum, licenciarum dispensacionum concessionem nobis specialiter et expresse reseruantes.</p>
                </div>
                <div>
                    <head>Capitulum 5</head>
                    <p>Et insuper ad perpetuam rei memoriam, et ne quis ignorantie nebulam querat, statuimus, uolumus, quod omnes ecclesiarum parochialium rectores nobis subiecti, et eorum quilibet copiam seu transcriptum presentis nostri statuti synodalis recipiat et habeat, et suo quaterno synodali addat et adiungat infra duos menses proxime sequentes a die date presentium sub pena suspensionis et excommunicacionis et centum solidorum monete currentis: quam penam pecuniariam, si statuto, uoluntati, et ordinacioni nostris huiusmodi non paruerint cum effectu, nobis applicandum decernimus, et in pios usus conuertendam, et eciam contra ipsos tamquam de premissis cercioratos, ut ius erit, procedemus.</p>
                    <p>In quorum statutorum, constitucionum, ordinacionum, uoluntatum et preceptorum testimonium et certitudinem pleniorem, hunc nostrum presentem processum per notarios publicos infra nominatos signari suis signis et subscripcionibus, et per Guillelmum Collini clericum notarium et scribam nostrum legi et publicari in nostra presenti synodo fecimus, mandauimus, ac sigilli nostri apposicione muniri.</p>
                </div>
                <div>
                    <head>Explicit</head>
                    <p>Datum et actum in nostra ecclesia Nannetensi nobis in eadem nostram sanctam synodum solemniter, ut moris est, in pontificalibus celebrantibus die Iouis predicta, uidelicet mensis Maii penultima.</p>
                    <p>Anno Domini M. CCC. LXXXVII. indiccione decima pontificatus sanctissimi in Christo patris et domini nostri domini CLEMENTIS diuina prouidencia pape VII. anno nono.</p>
                    <p>Presentibus ad hec uenerabilibus patribus, abbatibus monasteriorum S. Gildasii de nemore ordinis S. Benedicti nostre diocesis, et B. Marie Magdalene de Genestonio ordinis S. Augustini dicte nostre diocesis, ac uenerabilibus [3] et discretis uiris Bonabio archidiacono Medie, Gaufrido thesaurario, Iohanne de Pletan, Gaufrido Fabri, Nicolao Scissoris canonicis nostre ecclesie Nannetensis, nec non Iacobo Lorin in decretis licenciato, Oliuerio Le Maignan canonico ecclesie beatissimi Martini Turonensis, et quamplurimorum aliorum uirorum ecclesiasticorum ibidem ad dictam nostram synodum congregatorum, multitudine copiosa testibus ad premissa uocatis et rogatis.</p>
                    <p>Et ego Oliuerius Dongueru Maclouiensis diocesis apostolica et imperiali auctoritate notarius predicte synodi celebracioni, statutorum synodalium innouacioni, constitucionum, ordinacionum publicacioni, requisicioni, ceterisque supradictis dum per reuerendum in Christo patrem et dominum D. IOHANNEM Dei et sancte sedis apostolice gracia episcopum Nannetensem in eadem synodo agerentur, statuerentur, et fierent, una cum testibus suprascriptis et notariis infra scriptis personaliter interfui, et ea in hanc publicam formam redacta per alium, cum essem circa alia legitima prepeditus, signo meo solito signaui, et hic me subscripsi manu propria requisitus et rogatus una cum sigillo prefati reuerendi patris ad maiorem certitudinem premissorum.</p>
                    <p>Et ego Iohannes de Marchesio clericus Nannetensis diocesis publicus apostolica et imperiali auctoritate notarius, etc.</p>
                    <p>Et ego Petrus Guitonelli clericus, etc.</p>
                    <p>Et ego Guillelmus Collini clericus diocesis Nannetensis, etc.</p>
                </div>
                <div>
                    <head>Footnotes</head>
                    <p>[1] no full stop uisible here</p>
                    <p>[2] Printed &quot;siodalium&quot;</p>
                    <p>[3] Printed &quot;uerabilibus&quot;</p>
                </div>
            </div>
        </body>
    </text>
</root>
