<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Carcassonne</title>
                <recordID>0164</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1297-11-05</origDate>
                <dateNotes/>
                <origPlace>Carcassonne</origPlace>
                <diocese>Carcassonne</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 164</p>
                <p>Year: 1297</p>
                <p>Month: 11</p>
                <p>Day: 5</p>
                <p>Circa: None</p>
                <p>DatingNotes: None</p>
                <p>Place: Carcassonne</p>
                <p>Diocese: Carcassonne</p>
                <p>Province: Narbonne</p>
                <p>CountryModern: France</p>
                <p>Latitude: 43.21306</p>
                <p>Longitude: 2.352028</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Petrus de Capella</p>
                <p>IssuingAuthorityAlt: Pierre de la Chapelle-Taillefert</p>
                <p>RegnalStart: 1291</p>
                <p>RegnalEnd: 1298</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: Paris BnF lat 1613, fols 46v-48v</p>
                <p>SourceOther: None</p>
                <p>Edition: Avril, Statuts VI, 456-460</p>
                <p>EditionOther: None</p>
                <p>SourceNotes: [MF 2267] [R 62981] [downloaded from BnF]</p>
                <p>TranscriptionNotes: None</p>
                <p>BaseText: ['Hard Copy Scan', 'Digital MS']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>De personaliter residendo.</p>
                    <p>Licet sanctorum decreta et canonum instituta quemlibet fidelem et clericos precipue beneficiatos qui in sortem Domini sunt clerici, diligenter admoneant qualiter quilibet in domo Dei debeat conuersari, multi tamen quandoque ecclesiarum prelati e contra faciunt, qui fame sue prodigi cibos pauperum quorum procuratores nondum existunt, non in ecclesia sed extra in prauos usus expendere non uerentur in salutis proprie et subditorum suorum dispendium et scandalum eciam plurimorum, non attendentes quod beatus Gregorius dicit de talibus, quod tot mortibus digni sunt quot mali exempla ad subditos transierint, quia statuta super hoc olim a quibusdam predecessoribus nostris edita, male quandoque a subditis obseruantur, statuta ipsa renouantes supplendo nihilominus quod in eis deficere uidebatur, idcirco tam rectorum ecclesiarum nostre diocesis quam subditorum suorum animarum saluti prospicere cupientes, quatenus de grege sibi commisso dignam Deo possint in die iudicii reddere racionem, ad quod cura et sollicitudo pastoralis officii nos excitat et compellit deliberato consilio duximus statuendum, rectoribus uniuersis ecclesiarum que curam habent animarum annexam in uirtute sancte obedientie et sub pena amissionis beneficii iniungentes quod in ecclesiis sibi commissis continue residenciam faciant personalem, ibique diuinis officiis intendentes quemadmodum status ipsorum et ordo requirit, hospitalitatem teneant, sicut decet, quam ut liberius ualeant exercere, statuentes precipiendo mandamus ut nullus amodo reditus seu prouentus ecclesie sue uendere uel alias distrahere presumat, nisi fortassis causa studii uel alia licita et honesta, et tunc eciam de nostra licencia speciali.</p>
                </div>
                <div>
                    <head>Capitulum 2</head>
                    <p>De ordinibus infra annum recepturis.</p>
                    <p>Et quia in nostra diocesi nonnullos inuenimus, qui cum ad sacros ordines nondum promoti fuerint, ecclesias curam animarum habentes, non sine periculo animarum retinere iam longo temporis spacio presumpserint, presenti decreto statuimus salubriter decernentes, quod beneficiati ante canonem felicis recordacionis Gregorii decimi nuper editum apud Lugdunum in concilio generali, in proximis ordinibus per nos celebrandis coram nobis se specialiter representent, ordinem quem status eorum et cura requirit recepturi, et idem faciant in sequentibus ordinibus per nos pariter celebrandis, alioquin ex tunc procedetur contra eos quantum de iure fuerit procedendum.</p>
                    <p>Illi autem qui post canonem antedictum beneficium cum cura fuerint assecuti, infra annum a tempore collacionis sibi facte ad presbyteratus ordinem se faciant promoueri, alioquin penam in ecclesia statutam merito poterunt formidare.</p>
                </div>
                <div>
                    <head>Capitulum 3</head>
                    <p>De ecclesiis sine cura Item ad abolendam quamdam consuetudinem que in nostra diocesi hactenus inoleuit, cura peruigili duximus prouidendum.</p>
                    <p>Quidam enim ex nostra uel predecessorum nostrorum collacione rurales ecclesias obtinent, quas diu licet tenuerint, nec discoopertas cooperiri, uocant enim eas beneficium sine cura et uerum de se profitentur, sunt si quidem ... eos sine cura, nomen istud in ecclesiis ipsis in fructibus colligendis ex integro uel percipiendis obseruant, in his namque curam ac diligenciam quam possunt adhibent, cura ecclesie pretermissa; qui utique bone consulerent, si de nullo uel utroque saltem curam haberent postquam onus huius assumpserunt, ideoque contra morbum huiusmodi remedium quod possumus adhibentes, et tam ecclesiis ipsis</p>
                    <p>quam personis prouidere uolentes, statuimus ut quicumque tale beneficium in nostra diocesi habet uel tenet, uel de cetero adeptus fuerit, ecclesiam ipsam, si discooperta uel ruinosa fuerit, infra annum a tempore presentis constitucionis de fructibus ipsius cooperire ac reparare festinet quomodocumque si reditus uel prouentus ipsius summam quindecim librarum Turonensium excesserint.</p>
                    <p>Calicem argenteum, librum, cappam, missale et alia sacerdotalia indumenta ad opus ipsius ecclesie emat, cum quibus per circuitum anni quolibet mense semel ad minus, ac in precipuis festiuitatibus Natalis uidelicet Domini, Resurreccionis Dominice, Pentecostes, Sanctorum omnium, et in die festi sancti illius in cuius honore ecclesia ipsa fundata extitit, missam in eadem ecclesia per sacerdotem ad hoc deputatum faciat celebrari, scituri quod si hoc neglexerint uel maliciose adimplere distulerint, aut defectum ipsorum de reditibus ipsarum ecclesiarum suppleri, aut ipsos rectores ad hoc per subtracciones beneficiorum et alia iuris remedia compellemus.</p>
                </div>
                <div>
                    <head>Capitulum 4</head>
                    <p>De dominicis colendis.</p>
                    <p>Item quia sacrorum canonum antiquitas statuit omnes dies dominicos diuino cultui dedicatos cum omni ueneracione esse colendos et in his ab omni seruili opere fore cessandum, mercatum in his diebus omnino fieri prohibemus.</p>
                    <p>Nostrorum statuta predecessorum olim facta super hoc approbantes, districtius inhibemus quatenus in ipsis diebus dominicis et aliis precipuis anni festiuitatibus neque barberius pro radendis aut tondendis barbis, neque scriba pro conficiendis quibuslibet iustitiis, aut mercator siue alius quicumque pro uendendis aut distrahendis pannis uel mercibus aliis cuiuslibet generis operatoria uel staciones alias publice apertas teneat uel tenere audeat, alioquin penam alias constitutam contra frangentes festa huiusmodi se nouerint incursuros.</p>
                    <p>Recipiendo uero decedentium testamenta uel alia, eciam iusticiam si necessitas uel euidens utilitas id exposcat, tribuimus facultatem.</p>
                    <p>Propter humanam quoque necessitatem et quotidianum uescendi usum, pistricibus panes et carnificibus carnes, merceriis siue tricliniis res comestibiles uendendi ipsis diebus festiuis licenciam non negamus, ita tamen quod premissa per se uel alios minime exerceant dum in suis parochialibus ecclesiis missarum solemnia celebrantur.</p>
                </div>
                <div>
                    <head>Capitulum 5</head>
                    <p>De audientibus Salue Regina diebus sabbatinis.</p>
                    <p>Precipimus uniuersis et singulis rectoribus ecclesiarum nostre diocesis curam habentibus animarum, quatenus plebes sibi commissas sedulo, admoneant ut singulis diebus sabbatinis post uesperas uel post completorium, quod magis placuerit, in ecclesiis ad honorem Dei conueniant audituri cum deuocione antiphonam Salue Regina que in honorem gloriosissime matris eius consueuit solemniter decantari.</p>
                    <p>Nos enim de omnipotentis Dei misericordia et beatorum martyrum Nazarii et Celsi meritis confidentes, omnibus uere penitentibus misericorditer relaxamus.</p>
                </div>
                <div>
                    <head>Capitulum 6</head>
                    <p>De non citando cum litteris papalibus.</p>
                    <p>Ad reprimendam maliciam peruersorum, eorum uidelicet qui litteris domini pape nequiter abutuntur, statutum fuit seu ordinatum in prouinciali concilio apud Bitterim dominica que dicitur pridie calendas aprilis, quod abbates suis inhibeant districte monachis ne per litteras apostolicas citent aliquem, quousque ipsi abbates eas uiderint et examinauerint diligenter.</p>
                    <p>Et ideo precipimus abbatibus nostre diocesis non exemptis ut hoc seruent et a suis monachis faciant obseruari.</p>
                </div>
                <div>
                    <head>Capitulum 7</head>
                    <p>De iudicibus delegatis.</p>
                    <p>Item in dicto fuit concilio statutum et ordinatum ut iudices a Sede Apostolica delegati non subdelegent nisi personas notas moribus et sciencia approbatas, et in eisdem districtibus in quibus ipsi consistunt delegati; et idcirco hoc districte precipimus per totam nostram diocesim inuiolabiliter obseruari.</p>
                </div>
                <div>
                    <head>Capitulum 8</head>
                    <p>Ut nullus capellanus citet aliquem cum litteris.</p>
                    <p>Precipimus et ordinamus ut nullus rector nostre diocesis seu capellanus conductitius presumat aliquem citare per litteras apostolicas quousque eas uiderit et diligenter examinauerit noster officialis uel tenens locum eius, si commode fieri potest absque difficultate, potissime si littere apostolice uel citaciones false uel suspecte uerisimiliter uideantur.</p>
                </div>
                <div>
                    <head>Capitulum 9</head>
                    <p>De non arrendendis fructibus ecclesiarum.</p>
                    <p>Statuimus quoque et districte precipimus obseruari quod nullus parochialis ecclesie rector nostre diocesis reditus seu prouentus ad firmam tradat alicui siue uendat, sed eos ad manum suam retineat, colligat et expendat, prout uiderit faciendum, quamuis Sedis Apostolice uel nostra auctoritate super residencia non facienda in eadem ecclesia sit munitus.</p>
                </div>
                <div>
                    <head>Capitulum 10</head>
                    <p>De non faciendo talas.</p>
                    <p>Ordinamus quod moneantur omnes in generali in singulis ecclesiis quod nullus talam et damnum faciat, aut consilium uel auxilium prestet ut fiat, clam aut per insidias, aut per studium uel machinacionem procuret odio aut rancore idem fieri, specialiter de bonis ecclesiarum, clericorum seu ecclesiasticarum personarum.</p>
                    <p>Nos enim in omnes qui post monicionem et denunciacionem ordinacionis huiusmodi contrarium fecerint, excommunicacionis sentenciam in his scriptis pronunciamus [1].</p>
                </div>
                <div>
                    <head>Capitulum 11</head>
                    <p>De non sepeliendo talas facientes in ecclesiis.</p>
                    <p>Item ordinamus quod singulis mensibus rectores certificent nos aut curiam nostram Carcassonensem de nominibus illorum qui occasione istius constitucionis in sentenciam inciderint aut suspecti fuerint incidisse.</p>
                    <p>Et ordinamus quod rectores talibus qui hoc fecerint denegent ecclesiasticam sepulturam in morte, et uiuis ecclesiastica sacramenta, et dicant eis in confessionibus quod faciant se absolui.</p>
                    <p>Et ad hoc eos inducant efficaciter saluo im omnibus confessionis secreto.</p>
                </div>
                <div>
                    <head>Capitulum 12</head>
                    <p>Item uolumus quod officialis noster istam sentenciam denunciet bis in anno in conuentibus predicatorum et minorum Carcassone, intimans eis quod quantumcumque eos in necessitatis articulo absoluerint, nihilominus si lesis non satisfecerint de talis et damnis huiusmodi, corpus ipsorum quantum ad sepulturam ecclesiastico subponimus interdicto, et quod caueant ne nostrum uiolent interdictum.</p>
                </div>
                <div>
                    <head>Capitulum 13</head>
                    <p>De non audientibus missam in dominica die.</p>
                    <p>Uolumus et ordinamus quod quicumque non uenerit ad missam in ecclesia sua parochiali in die dominica, maior tamen quatuordecim annis, et non audierit missam ex integro ipsum supponimus ecclesiastico interdicto, ita quod in uita denegentur ecclesiastica sacramenta, et in morte ecclesiastica sepultura, nisi excusetur legitimo impedimento quod nominabit rector ut infirmitatem aut carcerem aut aliud uiolentum impedimentum.</p>
                    <p>Nullam negociacionem habebunt pro impedimento, exceptis famulis et pastoribus ita mercenariis rector secundum qualitatem negotii ualeat dispensare.</p>
                    <p>Pronunciate sunt huiusmodi ordinaciones sententie late in ecclesia Carcassonensi in synodo hiemali celebrata die martis post festum Omnium Sanctorum, anno Domini MCC nonagesimo septimo.</p>
                </div>
                <div>
                    <head>Footnotes</head>
                    <p>[1] Ed. &lt; pronunciamus &gt;.</p>
                </div>
            </div>
        </body>
    </text>
</root>
