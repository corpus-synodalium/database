<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Avignon</title>
                <recordID>0148</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1337-05-07</origDate>
                <dateNotes/>
                <origPlace>Avignon</origPlace>
                <diocese>Avignon</diocese>
                <province>Aix-en-Provence</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 148</p>
                <p>Year: 1337</p>
                <p>Month: 5</p>
                <p>Day: 7</p>
                <p>Circa: None</p>
                <p>DatingNotes: None</p>
                <p>Place: Avignon</p>
                <p>Diocese: Avignon</p>
                <p>Province: Aix-en-Provence</p>
                <p>CountryModern: France</p>
                <p>Latitude: 43.95</p>
                <p>Longitude: 4.817</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Jean de Cojordan</p>
                <p>IssuingAuthorityAlt: None</p>
                <p>RegnalStart: 1336</p>
                <p>RegnalEnd: 1348</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, cols. 559-64</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Quod rectores faciant residenciam super locum in suis beneficiis personalem.</p>
                    <p>In nomine sancte et indiuidue Trinitatis nos IOHANNES miseracione diuina episcopus Auenionensis, attendentes quod in ciuitate Auenionensi et diocesi, nonnulli priores, rectores, uicarii, et alii beneficiati, honorem absque seruitii onere, ac sine labore premium occupantes, negligunt in suis beneficiis residenciam facere specialem: propter quorum absenciam in contemtum Dei diuinus cultus minuitur, et beneficiorum iura collabuntur sepius indefensa, in animarum suarum dispendium et beneficiorum huiusmodi preiudicium nimis graue: nos affectantes iis casibus salubriter, auctore Domino, precauere, ordinamus atque statuimus, quod unusquisque et singuli priores, rectores, uicarii perpetui, in ciuitate Auenionensi et diocesi curam animarum habentes et capellaniam in ecclesiis cathedralibus, capellianas perpetuas obtinentes, de cetero in suis beneficiis faciant continuam residenciam personalem, nec se absentare audeant ab eisdem, absque nostra licencia speciali, nisi fortassis interdum pro negotiis licitis et honestis: ita quod eorum absencia in anno per dies uel hebdomadas rite computata unius mensis spatium non excedat.</p>
                    <p>Qui uero contra fecerit, pro qualibet die naturali, qua se absentauerit, ultra modum predictum, penam quinque solidorum incurrat usualis monete, in pios usus nostro arbitrio conuertendarum.</p>
                    <p>Et ut premissa diligentius obseruetur, uniuersas et singulas licencias olim datas uel concessas per uicarios episcopatus Auenionensis seu quoscumque alios preter dominum nostrum papam tenore presentium statutorum reuocamus, cassamus, et penitus annullamus.</p>
                </div>
                <div>
                    <head>Capitulum 2</head>
                    <p>Quod nullus rector audeat beneficium suum arendare sine licencia.</p>
                    <p>Statuimus eciam, causa tam pia consulente quam iusta, quod nullus prior, rector seu alius beneficiatus, in Auenionensi ciuitate uel diocesi de cetero beneficium ecclesiasticum presumat ad firmam concedere, seu fructus ipsius simul omnes uendere, absque nostra licencia speciali.</p>
                    <p>Et si quis contra fecerit, eo ipso hac monetabili pena seu mulctacione plectatur, scilicet quod fructus eorum sic uenditorum medietatem perdat, qui in ecclesie fabricam, uel alios pios usus nostro arbitrio conuertantur.</p>
                </div>
                <div>
                    <head>Capitulum 3</head>
                    <p>Quod nullum matrimonium solemnizetur sine missa.</p>
                    <p>Hac similiter ordinacione statuimus in Domino salutari, quod de cetero nullus prior, aut rector, uicarius, uel sacerdos, in ciuitate Auenionensi uel diocesi presumat celebrare aut solemnizare matrimonia in facie ecclesie, sine missa, aut bannis non editis, in facie ecclesie coniungendo seu parochianum uel parochianam alterius absque parochiani sacerdotis licencia.</p>
                    <p>Qui secus attentare presumserit, ipso facto sentenciam excommunicacionis incurrat, quam ex nunc et ex tunc in presumtores et contra statutum uenientes, trina precedente admonicione canonica, ferimus in his scriptis, saluis aliis penis presumcionibus ipsus nostro arbitrio infligendis.</p>
                </div>
                <div>
                    <head>Capitulum 4</head>
                    <p>Contra facientes ludum, qui uocatur chariuarit, uel alias uociferaciones in solemnisacione matrimonii.</p>
                    <p>Dolenter uero ac nouiter accepimus audientes, quod in ciuitate et diocesi Auenionensi in tantum excreuit detestabilis et perniciosus licentie tam scelestus abusus, quod in ecclesiis non absque tumultu, scandalis, periculis, que debent libertatis omnimode fauore potiri, matrimonia nequeunt celebrari.</p>
                    <p>Nam scelerati homines dum in ecclesiis matrimonia fidelium et benedicciones nubentium celebrantur, sponsum et sponsam et circumstantes, uociferando percutiunt, contes frangunt et lampades, turpia et inhonesta uerba proferunt, ecclesiam et ministros uituperant et contemnunt, facientes abominabiles et detestabiles pariter derisiones, ac in subsannaciones prorumpentes obcoenas, in plurimorum fidelium scandalum, de huiusmodi sacramento.</p>
                    <p>Deinde peiora prioribus cumulantes, cum sponse ad eorum traducuntur hospicia, de ipsorum domibus bona more predonum rapiunt uiolenter, pro quibus pecuniarias ab inuitis redemciones extorquent, quas expendunt in scurrilitatibus et comessacionibus inhonestis, que iuxta eorum uulgare Malprofiech damnabiliter appellant, et cum contingit quod uiri aut mulieres ad secunda uota pertranseunt, et matrimonialiter coniunguntur, multiplicando derisiones sacramenti prophanas, faciunt ludos obnoxios, quos ut eorum uerbis contra honestatis labia utamur inplacidis, nominant chaluaricum: ex quibus frequenter proueniunt rancores et odia, interdum quoque uulneraciones et homicidia committuntur.</p>
                    <p>Uolentes itaque super his de opportunis prouidere remediis, ac futuris scandalis, et periculis, quantum cum Deo possumus, aptis obstaculis salutariter obuiare; statuimus et ordinamus, quod per capellanos curatos ecclesiarum parochialium ciuitatis et diocesis Auenionensis fiant moniciones parochianis per tres dies dominicos seu festiuos in ecclesiis proximos publice, dum populus conuenerit ad diuina, quod uniuersi et singuli derisores, seu subsannatores, raptores pignorum, diuini turbatores officii, sacramentorum officia contemnentes, a predictis excessibus omnino desistant, et a signis infidelitatis et turbacionis que hactenus euenerunt, ad honorem Dei et sancte matris Ecclesie fideliter resipiscant.</p>
                    <p>Nos enim in omnes et singulos dictarum monicionum perfidos transgressores, qui de cetero in sacramento matrimonii uel benediccionibus nubentium clamores, uociferaciones, percussiones aut derisiones in ecclesiis facere presumserint, et qui pignora sponsi uel sponse rapiunt, uel chaluaricum fecerint, aut procurauerint; ex nunc prout ex tunc, precedentibus predictis monicionibus canonicis, in his scriptis excommunicacionis sentenciam promulgauimus, et nihilominus si clerici uel persone ecclesiastice fuerint huiusmodi derisores, percussores, turbatores uel raptores, et chaluarici factores, ipsos et eorum quemlibet pro quolibet excessuum predictorum et qualibet uice, pene decem librarum usualis monete nostre curie applicande decreuimus subiacere.</p>
                </div>
                <div>
                    <head>Capitulum 5</head>
                    <p>Quod curati desistant a diuinis, si domini temporales nolint eis restituere clericos, si quos tenent captos.</p>
                    <p>Super eo autem intendimus, domino auctore, salubriter prouidere, quod sicut audiuimus fide dignorum relacionibus plurimorum, nonnulli domini temporales, non zelo iustitie, sed cupiditatis affectu, non ut crimina preueniant, sed in offensam Dei, spiritualis nostre iurisdiccionis iniuriam, et libertatis ecclesiastice odium apparenter in quibusdam locis clericos, quos pro commissis excessibus flagrante crimine capiunt, interdum curie nostre, requisiti per eam restituere differunt, et aliquoties absque racionabili causa, ut tenentur, remittere contradicunt.</p>
                    <p>Statuimus igitur et mandamus expresse, quod capellani curati parochialium ecclesiarum ciuitatis et diocesis, mox ut sciuerint aliquem clericum fuisse captum per dominos temporales, ipsos dominos temporales et officiales eorum statim moneant et requirant, ut ipsum clericum curie nostre reddant seu restituant indilate.</p>
                    <p>Quod si reddere uel restituere taliter contradicunt, aut distulerint requisiti, dicti curati in locis in quibus detinebuntur clerici sic capitiui per curiam secularem, supersedeant penitus a diuinis, donec curie nostre restitucio cum effectu facta fuerit prout decet.</p>
                </div>
                <div>
                    <head>Capitulum 6</head>
                    <p>De sacramento baptismatis non differendo, ac de non dando aliquid commatribus ex hac causa.</p>
                    <p>Nihilominus plurimorum reuera fidelium relacione comperimus, longe altius nimisque profundius quam exprimi ualeat detestantes, quod plures infantes hactenus sine sacramento baptismatis a seculo, proh dolor [1] transmigrarunt, ex eo uidelicet quod cum difficultate inueniebantur patrini, qui eos facerent baptizari, propter immoderatos sumtus fieri solitos, dum partim dabatur infantibus, partim commatribus aut nutricibus temporibus retroactis: et tam pro huiusmodi sumtibus, quam pro expectacione patrinorum: immo talium uetita manuum lapsitate sepe multa lugendaque et uitanda pericula euenerunt.</p>
                    <p>Affectantes igitur cordis nostri medullitus hunc abusum consuetudinis execrande, quin potius sacramenti precipue salutaris horribili uenalitate commercium, quod profecto meretur facinus sacrilegii asseri, prohibicione solicita penitus aboleri, salubri, iuuante Deo, nostre prohibicionis edicto statuimus, ordinamus, precipimus, firmiter et districte mandamus, quod patres uel matres infantes natos uel nascituros ultra unum diem naturalem non differant baptizare, et quod cum aliqua persona infantem faciat baptizari, eidem infanti, uel eius matri, seu commatri, uel nutrici, non presumat dare uel mittere aliquid, nisi solam albam et cereum in baptismo.</p>
                    <p>Si qua uero persona contrarium facere uel attentare presumserit, ab ingressu ecclesie nouerit se suspensam, donec ad cognicionem capellani curati, pro presenti transgressione mandati, penitenciam egerit salutarem.</p>
                </div>
                <div>
                    <head>Capitulum 7</head>
                    <p>De testatoribus.</p>
                    <p>Affectantes ne ad Dominum infecta migrantium memoria pereat, uel bonorum noticia operum aliquid delitescat, consulte statuendo precipimus, et mandamus aperte, quod testamenta uel ultime uoluntates quorumlibet fidelium de ciuitate et diocesi Auenionensi semper fiant in presencia catholicorum uirorum, et parochialis sacerdotis, uel alterius persone ecclesiastice de uoluntate sacerdotis ipsius, ad hoc ut idem sacerdos uel per eum missus, ut decedentis exemplo laudabilis pia intencio Christi fidelium de uno in alium semper in melius reformetur, de factis testatoris laudabile testimonium ualeat perhibere, et ne de ipso aliqua infidelitatis suspicio possit haberi, et maxime ut legata per ipsum testatorem ad pias causas et relicta alia fidelius atque celerius persoluantur.</p>
                    <p>Quod si testator parochialem uocare contemserit sacerdotem; si decesserit, careat ecclesiastica sepultura, donec de ipsius mandati contemtu ecclesia satisfactum fuerit competenter: sed si superuixerit, de ipso contemtu ab eodem sacerdote teneatur suscipere penitenciam salutarem.</p>
                    <p>Notarius uero qui absque solemnitate predicta scribere uel notare presumserit testamenta uel ultimas uoluntates, ab ingressu ecclesie merito doleat se suspensum, usquequo parochiali sacerdoti in scriptis tradiderit omnia quecumque legata ad pias causas per testatorem relicta particulariter et distincte, et super contenta salutarem penitenciam egerit iniungendam, et ecclesie satisfaccionem fecerit competentem.</p>
                </div>
                <div>
                    <head>Capitulum 8</head>
                    <p>De beneficiariis ad synodum ueniendis.</p>
                    <p>Exhortantes, nec minus ad obedienciam subditos nostros, quam ad uirtutes ceteras et ad reuerenciam debitam premonentes, qua subiecti suis superioribus sunt adstricti, hoc statuto precipimus et mandamus, ut de cetero priores, rectores, decani, et alii qui ad synodum uenire consueuerint personaliter, in qualibet synodo infallibiliter ueniant, nisi a nobis de non ueniendo licenciam obtinuerint specialem; alioquin si absque licencia nostra remanserint, et ad synodum ipsam non uenerint, ut prefertur, in uiginti solidis usualis monete applicandis nostre fabrice puniantur.</p>
                </div>
                <div>
                    <head>Capitulum 9</head>
                    <p>De publicacione et obseruacione synodalium statutorum.</p>
                    <p>Ne uero quispiam de prefatis et precedentibus aliis nostris ordinacionibus et statutis ignorantie uel obliuionis uel excusacionis cuiuscumque fortassis causam pretendere ualeat, et alicuius longi temporis interuallo, cum quo sepe repetitur, memorie firmius commendetur; uniuersis et singulis curatis ecclesiarum parochialium ciuitatis et diocesis Auenionensis sub excommunicacionis pena nostra iussione presenti districte precipimus et mandamus expresse, quod ordinaciones et statuta predicta seriatim legant et publicent, seu legi et publicari faciant in singulis ecclesiis quibus inseruiunt, dum populus ad diuina conuenerit, per tres uidelicet dies dominicos seu festiuos proximos et immediate sequentes, nec non et mense quolibet ex inde, in quantum ipse populus tangitur, semel legant et publicent, seu legi et publicari in dictis ecclesiis faciant, presente dicto populo, cum ad diuina conuenerit, ut prefertur: que in omnibus atque per omnia pro diuina reuerencia, ueneracione et honorificencia debita aduocatrici et uniuersali domine nostre beate semper Uirgini gloriose, ac in obedienciam, fidelitatem, deuocionemque sinceram, que nobis et nostre sedi debetur, sub contentorum omnium intimacione seu communicacione penarum intransgressibiliter custodiri decernimus, et seruari uolumus illibata, ut ibi presertim obedientie debitum potius dignoscatur impendi ubi spirituale commodum creditur plus amari.</p>
                </div>
                <div>
                    <head>Footnotes</head>
                    <p>[1] &quot;!&quot; here</p>
                </div>
            </div>
        </body>
    </text>
</root>
