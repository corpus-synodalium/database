<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nicosia</title>
                <recordID>0850</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1249</origDate>
                <dateNotes/>
                <origPlace>Nicosia</origPlace>
                <diocese>Nicosia</diocese>
                <province>Nicosia</province>
                <country>Cyprus</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 850</p>
                <p>Year: 1249</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: part of Synodicum Nicosiense, compiled ca. 1340 with some later additions</p>
                <p>Place: Nicosia</p>
                <p>Diocese: Nicosia</p>
                <p>Province: Nicosia</p>
                <p>CountryModern: Cyprus</p>
                <p>Latitude: 35.166667</p>
                <p>Longitude: 33.366667</p>
                <p>PlaceNotes: Raised to Archbishopric in 1197</p>
                <p>Classification: Legatine</p>
                <p>IssuingAuthority: Eudes de Chateauroux</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Schabel, Synodicum Nicosiense, 160-73</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Ordinaciones seu instituciones domini Odin domini Odonis Tusculani episcopi, apostolice sedis legati in regno Cipri, anno MCCXLVIII.</p>
                    <p>Odo, miseracione diuina Tusculanus episcopus, apostolice sedis legatus, uniuersis presentes litteras inspecturis, salutem in Domino. Considerantes quod dispensacio nobis credita est unde ue nobis si tacuerimus, uel si non sparserimus, ad Nicosiensem ecclesiam personaliter accedentes, ibidem uisitacionis officium impensuri.</p>
                    <p>Quia iuxta canonicas sancciones, uisitacionis officium exercentes predicacioni et exhortacioni, correccioni et reformacioni debent intendere, post predicacionis et exhortacionis a nobis uerbum propositum, prout Dominus ministrauit, tam uenerabilem patrem Eustorgium [1], archiepiscopum, in uerbo sacerdotis, quam personas et alios canonicos et clericos eiusdem ecclesie astrinximus iuramento, quod super his que correccionis uel reformacionis bono in capite, aut in membris, ac statu ipsius ecclesie indigent, nobis quam scirent dicerent ueritatem.</p>
                </div>
                <div>
                    <head>Capitulum 1</head>
                    <p>Itaque, quia circa statum ecclesie quedam per inquisicionem factam inuenimus reformanda, et quedam eciam corrigenda, in primis quoniam quod salubriter a sanctis patribus extitit diffinitum, ut uidelicet synodus seu episcopale concilium bis in anno certis temporibus ad correccionem excessuum et morum informacionem, necnon et prouinciale concilium annis singulis, celebretur, in quo de his que pertinent ad totius prouincie bonum statum communiter ordinetur, maioresque insuper audiantur querele, in tota Cipri ecclesia, non sine culpa maxima, inuenimus omnino neglectum, districte precipimus ut tam episcopalis synodus quam prouinciale concilium in ecclesia regni Cipri de cetero annis singulis habeantur, in quibus ea diligenter et deuote tractentur que in sacris ordinibus continentur et ad pacem et salutem pertinent animarum.</p>
                    <p>Caueant autem tam archiepiscopus quam episcopi regni Cipri ne nostrum preceptum negligant in hac parte, quia si in hoc eorum aliquem amplius culpabilem inuenerimus, poterunt non immerito formidare ne ab eis exigamus culpam tam preteritam quam presentem.</p>
                </div>
                <div>
                    <head>Capitulum 2</head>
                    <p>Et licet fuerit in Lateranensi concilio salubriter ordinatum ut in singulis cathedralibus ecclesiis de grammatica, et in metropolitanis similiter et nuper de theologia, habeantur magistri, qui alios instruant ignoranciam effugere in seipsis, que est mater cunctorum errorum, et imbuere alios scientie margarita, et hoc tamen statuto tam utili nullus aut modicus in regno Cipri fructus prouenerit hactenus, cum, sicut dolentes referimus, illud ibidem vix aut nunquam extiterit obseruatum, propter quod preter tante transgressionis culpam, qua grauiter offenderun oculos maiestatis Diuine, timendum ualde est hoc negligentibus, quod procul dubio ab eis racio districtissime exigetur pro animabus tam illorum quam suorum subditorum, cum essent ceci et cecorum duces, cum his quos duxerint lapsi sunt in foueam infernalem, quam illorum eciam quos duxerint.</p>
                    <p>Quos eciam tanto minus constat excusabiles esse in hac parte quanto a locis in quibus super predictis habetur studium remociores existunt, cum uel paupertate coacti, uel locorum distancia, aut difficultate uiarum territi, uel maris periculo, illuc ubi studetur pauci, uel nulli, de his partibus ire audeant siue possint.</p>
                    <p>Uolentes igitur morbo tam graui ac periculoso celeri remedio subuenire ne et nos eciam hoc negligentes cum negligentibus condemnemur, districte et sub interminacione Diuini iudicii precipimus archiepiscopo Nicosiensi quatenus, omni mora, excusacione, aut difficultate postpositis, magistros de theologia et grammatica in ciuitate Nicosiensi de cetero esse faciat et docere, quibus prouideatur iuxta statuta concilii antedicti.</p>
                    <p>Et nihilo minus, si opus fuerit, ut omnis impedimenti tanti boni tollatur materia, amplioribus beneficiis inducantur, quos gratis docere uolumus ne aliquo exaccionis timore scholares se subtrahant a discendo.</p>
                    <p>Et hec eadem precipimus suffraganeis ecclesie Nicosiensis circa magistros grammatice facultatis.</p>
                </div>
                <div>
                    <head>Capitulum 3</head>
                    <p>Ad hec, tam archiepiscopo quam episcopis, aut uicariis eorumdem, districtissime prohibemus ne ad excommunicandum sint faciles aut ex leui causa excommunicacionis sentencias fulminent in subiectos, quia ex hoc subrepit contemptus clauium et multa pericula proueniunt animarum.</p>
                </div>
                <div>
                    <head>Capitulum 4</head>
                    <p>Ceterum, quia totum quicquid agimus ad hoc debet tendere ut animarum prouideatur saluti, precipimus tam archiepiscopo quam episcopis ut in suis ecclesiis magistros capellanos, qui curam teneantur agere animarum, non sicut hactenus omnino illiteratos instituant, sed potius tales qui alicuius saltem litterature existant, ut artium artis, cure uidelicet animarum, aliquam periciam habeant et tanquam dociles ad studium excitentur, quos perpetuo uolumus in suis remanere officiis, nisi iusta causa quocumque ipsos exigat amoueri.</p>
                    <p>Quibus eciam uolumus in Nicosiensi ecclesia quadraginta, et in aliis uiginti quinque, Bisancios albos, ultra id quod nunc de more percipiunt, ut honestius ac libentius seruiant, exhiberi, et eciam ut propter uictus tenuitatem non compellantur extendere ad illicita manus suas.</p>
                </div>
                <div>
                    <head>Capitulum 5</head>
                    <p>In aliis eciam parochiis, tam ciuitatum quam diocesum, idonei et perpetui instituantur presbyteri, quibus, ne in opprobrium cleri mendicare cogantur et se propter inopiam a suis parochiis absentare, precipimus ut cuilibet consueti redditus, sine diminucione aliqua aut difficultate, debitis temporibus persoluantur.</p>
                    <p>Et ut quelibet parochia ornamenta decencia, et libros, et calicem argenteum habeat, iubemus districte.</p>
                    <p>Et quia intelleximus a pluribus fide dignis quod pauce sunt parochie Latinorum in diocesi Nicosiensi, propter quod nonnunquam plura proueniunt pericula animarum, uolumus et precipimus Nicosiensi archiepiscopo ut ad presens unam de nouo statuat parochiam in casali suo de Fandia, uel ibi prope, ubi magis cognouerit expedire.</p>
                </div>
                <div>
                    <head>Capitulum 6</head>
                    <p>Ut autem tam persone quam canonici, assisii, et alii clerici, propter moram aut difficultatem solucionis eorum que percipere debent, occasionem nullam habeant se a Diuinis, seu ecclesie officio subtrahendi, districte precipimus ut ea que consueuerunt percipere ipsis integre suis temporibus et sine difficultate qualibet persoluantur, quia non est minima pena non solum frequenter, sed uel eciam quotiescumque, respicere ad manus alienas.</p>
                </div>
                <div>
                    <head>Capitulum 7</head>
                    <p>Quia uero ex eo quod, cedentibus uel decedentibus ecclesiarum prelatis, vix inuenitur aliquis qui possessiones, redditus, aut iura nouerit ecclesiarum, nonnumquam contingit ecclesiis circa sua iura multa pericula prouenire, ut contra morbum huiusmodi salubriter prouideatur ecclesiis, ordinamus atque precipimus tam archiepiscopo quam episcopis et aliis prelatis ecclesiarum regni Cipri quatenus infra duos menses omnes possessiones, redditus, atque iura ecclesiarum suarum inuestigent diligenter et fideliter, atque distincte conscribant tradantque suis capitulis unam scripturam suo sigillo munitam, in suis archiuis diligentius conseruandam, aliamque eiusdem tenoris ipsi conseruent similiter sigillatam.</p>
                </div>
                <div>
                    <head>Capitulum 8</head>
                    <p>Adiicimus eciam antedictis ut tam archiepiscopi quam episcopi, solicitius et libentius quam huc usque fecerint, Diuinis atque spiritualibus rebus intendant, et his que ad salutem pertinent animarum, spiritualia temporalibus preponentes, et non e conuerso, ordine perturbato.</p>
                    <p>Quia si hoc fecerint quod iubemus, iuxta ueritatis uerbum hec omnia adiicientur [2] dum primo tam sibi quam suis subditis quesierint regnum Dei.</p>
                </div>
                <div>
                    <head>Capitulum 9</head>
                    <p>Ad hoc, quia aliquando, sicut dicitur, decanus fuit in Nicosiensi ecclesia, licet hoc in dubium reuocetur, et precipue quia inuenimus quod dicta ecclesia maxime indiget huiusmodi personatu, statuimus ut in Nicosiensi ecclesia de cetero sit dignitas decanatus, percipiatque decanus quantum duo canonici, et habeat curam animarum personarum, canonicorum, et clericorum ecclesie memorate.</p>
                    <p>Iurisdiccionem tamen aliquam contenciosam non habebit.</p>
                    <p>Sitque maior persona post archiepiscopum, tam in capitulo quam in choro.</p>
                    <p>Uigiletque circa bonum et honestum statum tam spiritualium quam temporalium omnium ecclesie supradicte.</p>
                    <p>Uolentes ut idem decanus in Nicosiensi ecclesia ad residenciam continuam teneatur, et ut super hoc in sui recepcione prestet corporaliter iuramentum.</p>
                    <p>Si uero qui electus fuerit in decanum sacerdos non fuerit, in institucione sua iurabit quod infra annum in sacerdotem se faciat promoueri.</p>
                    <p>Cum uero decanus receptus fuerit, archiepiscopo Nicosiensi homagium facere teneatur. Decani uero eleccio ad capitulum pertineat, ita quod de ipsius gremio ecclesie fiat. Confirmacio uero et institucio ad archiepiscopum pertinebit.</p>
                </div>
                <div>
                    <head>Capitulum 10</head>
                    <p>Uerum quia inuenimus quod antiquitus, quando longe minus abundabat in redditibus eadem ecclesia, sexdecim fuere in ea canonici, licet postea paulatim per negligenciam huiusmodi numerus multum extiterit diminutus, quanquam multum excreuerint, sicut comperimus, redditus ecclesie memorate, statuimus ut in eadem ecclesia de cetero XII canonicorum numerus habeatur, qui, si non resideant, nihil percipiant de eadem, nisi de licencia archiepiscopi, cum consensu capituli, fuerint absentes causa studiorum, aut captiui ab hostibus teneantur, uel pro negotiis ecclesie, aut capituli si cum archiepiscopo causam habeant, absentes fuerint, et tunc solus consensus capituli exigatur.</p>
                    <p>Poterit autem archiepiscopus unum aut plures secum habere de suis canonicis, et similiter episcopi, iuxta canonicas sancciones.</p>
                    <p>Insuper ordinamus ut post mortem canonici eiusdem ecclesie, alius canonicus substitutus eidem et residens integre percipiat omnia sicut suus perceperat predecessor.</p>
                </div>
                <div>
                    <head>Capitulum 11</head>
                    <p>Ad hoc ut pensum suum omnes iugiter in ecclesia ubi beneficium percipitur Deo reddant, nisi causa probabili excusentur, statuimus ut canonicus qui de aliquo sibi ascripto defectum fecerit in sex denariis pro uice qualibet puniatur.</p>
                    <p>Assisius uero qui secundum tabulam in defectu fuerit uel horis defuerit districtius corrigatur.</p>
                </div>
                <div>
                    <head>Capitulum 12</head>
                    <p>Et quia Nicosiensis ecclesie ordinarium, prout intelleximus, in multis deficit, propter quod in eadem ecclesia frequenter contingit seruitium fieri perturbate, precipimus ut ad [3]  alicuius magne et secularis ecclesie regni Hierosolimitani dictum ordinarium reformetur, et ut in diebus profestis in matutinis lecciones legantur in medio choro, non in pulpito, de quo ab his qui sunt in choro parum auditur aut nihil.</p>
                </div>
                <div>
                    <head>Capitulum 13</head>
                    <p>Cumque eciam inuenerimus aliquando fuisse ab ecclesia Cipri in prouinciali concilio statutum ut canonici Nicosienses in sua ecclesia, per se uel per uicarios, faciant septimanas, et hoc fuisse neglectum, nos iustum reputantes et sanctum ut qui sentit commodum expers minime sit laboris, hoc idem in eadem ecclesia precipimus de cetero inuiolabiliter obseruari.</p>
                    <p>Sed uolumus ut per uicarium non canonicum tunc seruire possit canonicus, cum secundum consuetudinem Nicosiensis ecclesie, uel aliarum ecclesiarum regni Hierosolimitani, persona canonica alicui seruicio specialiter deputetur.</p>
                </div>
                <div>
                    <head>Capitulum 14</head>
                    <p>Uolumus eciam ut persona duos clericos non assisios, et canonicus unum, in domo secum teneant, qui et eos associent et ex quibus numerus seruientium in ecclesia augmentetur.</p>
                </div>
                <div>
                    <head>Capitulum 15</head>
                    <p>Inhibemus preterea ne aliquis chorum ingrediatur post primum Gloria patri [4] primi psalmi, et ne ingressus ante finem illius hore, sine causa racionabili, exeat, uel in choro loquatur, nisi de his que pertinent ad officium quod tunc fiet.</p>
                    <p>Sed nec discalceatus aut sine caligis quisquam in choro compareat siue in habitu inconsueto uel eciam inhonesto.</p>
                    <p>Quod si quis circa hoc quod de choro uel eius honestate statuimus deliquerit, per cantorem, si fuerit in minoribus ordinibus, uel per Decanum, si fuerit in maioribus ordinibus, corrigatur, saluis tamen aliis iuribus et honoribus cantori Nicosiensi, secundum consuetudinem in eadem ecclesia hactenus obseruatam.</p>
                </div>
                <div>
                    <head>Capitulum 16</head>
                    <p>Quia uero, presertim secundum hec mala tempora, maximam decet circa sigilli custodiam diligenciam adhibere, uolumus ut sigillum capituli sub duabus custodiatur clauibus, que aliquibus discretis de capitulo per ipsum capitulum committantur, quas sine difficultate, cum uoluerit capitulum, repetere poterit aliis de capitulo committendas.</p>
                </div>
                <div>
                    <head>Capitulum 17</head>
                    <p>Insuper comperimus, quod tamen egre ferimus, non sine presumpcione damnabili et scandalo laicorum, in Nicosiensi ecclesia iam pro consuetudine obseruatum, que dicenda est potius corruptela, ut cum processio pro mortuo petitur, ante omnia certa pecunia uel fideiussores aut pignora exigantur; similiter pro campanarum pulsacione, et fossa pro mortuo facienda.</p>
                    <p>Et eciam tam in sponsalibus quam in matrimoniis contrahendis, et dum pueri baptizantur, clericus unum bisantium uel plures de cereo quem ad honorem portant laici uiolenter aufert, sicut nobis extitit intimatum.</p>
                    <p>Que omnia et singula, siue similia, tanquam perniciosa districtissime prohibemus, uolentes ut omnino nihil pro huiusmodi aut similibus exigatur.</p>
                    <p>Sed precipimus ut omnia exhibeantur liberaliter atque gratis.</p>
                    <p>Quod si contingat laicos circa huiusmodi laudabiles consuetudines non seruare, ad illud compelli poterunt, iuxta statutum habitum super hoc, Ut fuerit racionis. [5]</p>
                </div>
                <div>
                    <head>Capitulum 18</head>
                    <p>Quanquam autem lumen luminum quod [6] illuminat omnem hominem uenientem in hunc mundum, [7] luce materiali non egeat, pia tamen fuit statutum deuocione ut, dum nostri redemptoris corpus ad infirmatum deportari contingit, ipsum ob sui reuerenciam lumen materiale precedat, nec tamen ad hoc tam modicum in ecclesia Nicosiensi est aliquis certus redditus deputatus.</p>
                    <p>Unde, quod non sine rubore referimus, contingit ut pro huiusmodi habenda candela pro ecclesia mendicetur.</p>
                    <p>Nolentes itaque in hac parte Iesu Christi ignominiam sustinere, precipimus ut antequam cera que prouenit ecclesie diuidatur, tantum ad hunc usum accipiatur de ea, ut ei qui dat omnia detur aliquid, quod commode sufficiat usque ad particionem sequentem.</p>
                </div>
                <div>
                    <head>Capitulum 19</head>
                    <p>Inuenimus eciam quod canonici Nicosiensis ecclesie in sui recepcione iurabant secreta capituli et iura ecclesie conseruare.</p>
                    <p>Sed quia iamdudum id neglectum extitit, precipimus ut qui non iurauerunt iam recepti, et qui recipiendi deinceps fuerint, prestent huiusmodi iuramentum.</p>
                    <p>Non tamen intelligimus ut in expensis propriis canonicus iura ecclesie sue prosequi teneatur, uel solus, sed ut maiori et saniori parti capituli, cum oportet, in his consenciat bona fide.</p>
                </div>
                <div>
                    <head>Capitulum 20</head>
                    <p>Cum autem, sicut accepimus, noui panni serici, qui in lectis mortuorum apud Nicosiensem ecclesiam siue in eius coemeterio sepeliendorum ponebantur, cedebant ad ipsius ornatum ecclesie, et hoc fuisse a paucis temporibus immutatum, uolumus ut de cetero predicto usui sine diminucione aliqua deputentur.</p>
                </div>
                <div>
                    <head>Capitulum 21</head>
                    <p>Licet autem sancti Dei sint a tota ecclesia honorandi, super quos post Christum sua iecit fundamenta, specialiter tamen ibidem eorum est habenda memoria ueneranda ubi uitam finiere temporalem, adipiscentes eternam.</p>
                    <p>Cum igitur non multos [8] apud Ciprum sanctos legamus ad dominum migrasse, uidelicet Bamabam, Epiphanium, Hilarionem, Nicanorem, Titicum, Iasonem, et Spiridionem, Aimonem et Alexandrum, Potamium et Nemesium, et pro tribus illorum tantum in Nicosiensi Ecclesia intellexerimus nouem fieri lecciones, nolentes ut aliis honor debitus subtrahatur, precipimus ut per omnes ecclesias Latinorum in Cipro, in die festo cuiuslibet predictorum, fiant nouem lecciones de martyribus siue confessoribus, prout decet.</p>
                </div>
                <div>
                    <head>Capitulum 22</head>
                    <p>Et ut quantum possumus prouideamus, ne quid desit cum sacerdotes oportet offerre hostiam salutarem, quando maxime offerentem cor decet habere pacatum, uolumus ut, cum capellanum quem uenerabilis Eustorgius [9], Nicosiensis archiepiscopus, instituit, ut tam pro se quam pro suis predecessoribus celebret, et Assisium qui tempore uicis sue in ecclesia Nicosiensi celebrat pro defunctis oportebit cantare, utrique ad seruiendum sibi in Missa, aliquis de subdiaconis uel acolitis per septimanas uicissim per tabulam siue matriculam deputetur.</p>
                </div>
                <div>
                    <head>Capitulum 23</head>
                    <p>Ne autem predicta per ignoranciam aut obliuionem aliquatenus negligantur, uolumus ut tam archiepiscopus quam capitulum sub nostro sigillo ea recipiant duplicata, quorum unam scripturam archiepiscopi qui pro tempore fuerint custodiant, altera uero penes capitulum conseruetur.</p>
                    <p>Et nihilominus in aliquo magno ipsius ecclesie libro, in fine uel in principio, transcribantur, ut eorum copia et noticia ab omnibus de ecclesia facile habeatur.</p>
                </div>
                <div>
                    <head>Explicit</head>
                    <p>Actum anno Domini MCCXLVIII, mense Marcio.</p>
                </div>
                <div>
                    <head>Footnotes</head>
                    <p>[1] 'ustorgium' from 'Eustorgium' in brackets.</p>
                    <p>[2] 'hec omnia adiicientur' in quotacion marks.</p>
                    <p>[3] '[mg. Deest forte: exemplum]' inserted here.</p>
                    <p>[4] 'Gloria patri' in quotacion marks.</p>
                    <p>[5] 'Ut fuerit racionis' in quotacion marks.</p>
                    <p>[6] '[mg: loan. 1]' inserted here.</p>
                    <p>[7] 'illuminat omnem hominem uenientem in hunc mundum' in quotacion marks.</p>
                    <p>[8] '[mg. forte: nonnullos]' inserted here.</p>
                    <p>[9] 'ustorgius' from 'Eustorgius' in brackets.</p>
                </div>
            </div>
        </body>
    </text>
</root>
