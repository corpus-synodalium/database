<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Nantes</title>
                <recordID>1097</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1320</origDate>
                <dateNotes/>
                <origPlace>Nantes</origPlace>
                <diocese>Nantes</diocese>
                <province>Tours</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1097</p>
                <p>Year: 1320</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: date given by Nicolas Travers in his autograph copy of Tours councils (see Pontal repertoire, 317, n3)</p>
                <p>Place: Nantes</p>
                <p>Diocese: Nantes</p>
                <p>Province: Tours</p>
                <p>CountryModern: France</p>
                <p>Latitude: 47.21806</p>
                <p>Longitude: -1.55278</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Daniel Vigier</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: Nantes, BM 36, fol. 378 (=Travers, Concilia provinciae Turonensis, III)</p>
                <p>SourceOther: Paris, BnF fr. 22354, fols 25-31</p>
                <p>Edition: Martene, Thes, IV, col 953-60</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>De legendo quaternum synodale quater in anno.</p>
                    <p>CUm propter ignoranciam sacerdotum, maxime curatorum, multa pericula immineant animabus, ipso Saluatore dicente: Si cecus cecum ducat, etc. omnibus et singulis personis, curatis nobis subditis, et eorum capellanis, tam presentibus, quam futuris, ut quaternum qui dicitur synodalis, in quo continetur instruccio simplicium sacerdotum ab antiquis patribus ordinata, saltem quater in anno studeant, et recordentur eiusdem, perlegendo ipsum ab inicio usque ad finem intelligibiliter et distincte, in uirtute sancte obedientie precipimus et mandamus temporibus infra scriptis: uidelicet, una uice inter synodum sancti Luce, et Natiuitatem Domini; secunda uice infra mediam quadragesimam; tercia uice infra Pentecosten; quarta uice infra sequentem synodem annualem, et sic deinceps singulis annis.</p>
                </div>
                <div>
                    <head>Capitulum 2</head>
                    <p>Ne ecclesie affirmentur sine licencia episcopi.</p>
                    <p>Item, prohibemus, secundum statuta dicti synodalis quaternii, ne aliquis rector parrochialis ecclesie, aliusue curatus, ecclesiam suam aut uices suas ad annualem firmam committat atque tradat sine nostra speciali licencia, quidquid contra factum fuerit irritum reputantes et inane, sub pena amissionis fructuum illius anni, quorum fructuum dimidiam partem fabrice illius ecclesie decernimus applicandam; aliam uero in pios usus, ad ordinacionem nostram, uel episcopi qui erit pro tempore conuertendam.</p>
                    <p>Et ne laico ad firmam tradant, sub pena amissionis illius beneficii, quod sic presumserit affirmare, penitus inhibemus.</p>
                </div>
                <div>
                    <head>Capitulum 3</head>
                    <p>De archidiaconis et decanis.</p>
                    <p>Item, inhibemus ne archidiaconi, uel decani nobis subditi iurisdiccionem ecclesiasticam committant clericis coniugatis, ne super hoc uituperetur ministerium nostrum.</p>
                    <p>Nam cum tales, claues ecclesie non habeant, ipsos constat non posse soluere uel ligare.</p>
                </div>
                <div>
                    <head>Capitulum 4</head>
                    <p>Ne monachi seruiant ecclesiis sine licencia episcopi.</p>
                    <p>Item, iuxta prouincialis statuta concilii, prohibemus ne aliquis curatus, pro se substituat aliquem monachum ad deseruiendum in his que ad curam pertinent animarum, sine nostra licencia speciali.</p>
                </div>
                <div>
                    <head>Capitulum 5</head>
                    <p>Ut possessiones ecclesiarum in bono statu teneantur.</p>
                    <p>Item, omnes et singulas personas ecclesiasticas beneficiatas publice et in generali monemus, ut domos, uineas, aliaque omnia edificia, seu edificimenta quecumque beneficiorum suorum, in bono et competenti statu teneant, et conseruent: alioquin a percepcione fructuum beneficiorum ipsorum nouerint se priuandos, quousque in statum debitum reponantur.</p>
                </div>
                <div>
                    <head>Capitulum 6</head>
                    <p>Ne curati ultra octo dies se absentent ab ecclesiis suis.</p>
                    <p>Item, in uirtute sacte obedientie, omnibus et singulis personis curatis nobis subditis districte precipimus sub debito iuramenti ab eis prestiti super residencia facienda; firmiter iniungentes, ne a suis parrochianis, nisi pro necessitate, aut utilitate ipsarum ecclesiarum ultra octo dies continue se absentare presumant absque nostra licencia speciali, uel talis qui super hoc possit licenciam indulgere: quin immo in ipsis ecclesiis, ut tenentur, studeant personaliter residere, nisi ex causa legitima cum eis et ab eo qui de iure possit super hoc fuerit dispensatum; alioquin tamquam periuros, et inobedientie reos se nouerint puniendos; et si ultra quindecim dies absentes fuerint a suis ecclesiis sine licencia speciali predicta, ipsos ex tunc suspendimus a diuinis, nisi infra triduum, post quindenam huius ueniam ad episcopum uel eius uicarium super hoc ueniant petituri.</p>
                </div>
                <div>
                    <head>Capitulum 7</head>
                    <p>De numero compatrum.</p>
                    <p>Item, cum propter multitudinem patrinorum contra sancciones canonicas attentatem, et specialiter contra Leonis pape decretum, sepe contingat matrimonia impediri, decenter alias et utiliter coniungenda, et quandoque coniuncta turbari; prohibemus ne baptizandis paruulis, plures persone quam tres ad patrinatum, seu compatrinatum huiusmodi admittantur, nisi fuerint adeo coniuncte persone consanguinitate ad inuicem, aut alia racione parentibus baptizandi, quod non possint aut eorum liberi cum aliqua personarum huiusmodi matrimonialiter iungi.</p>
                </div>
                <div>
                    <head>Capitulum 8</head>
                    <p>De uestibus innocentie reddendis.</p>
                    <p>Item, cum in quibusdam parrochiis albe uestes innocentie baptismalis, sacro chrismate delinite, non sine periculo sortilegii, aut auaritie vicio a paruulorum matribus, soleant retineri, quamuis secundum communem consuetudinem semel oblate, debeant reddi sacerdotibus, per eosdem diuinis officiis applicande; precipimus iniungi publice in parrochialibus ecclesiis, et indici ut in purificacionibus reddantur, et per sacerdotes a paruulorum matribus exigantur: prohibentes eas sub pena excommunicacionis humanis usibus applicari.</p>
                </div>
                <div>
                    <head>Capitulum 9</head>
                    <p>Ne paruuli cum parentibus iaceant.</p>
                    <p>Item, decretum Stephani pape V. deuote et humiliter exequi cupientes, cum ex eius omissione multa pericula experimento didicerimus euenisse; precipimus prohiberi sub pena excommunicacionis parentibus puerulorum, ne tenellos infantes secum in uno lecto collocent, ne forte interueniente negligencia contingat eos opprimi, et ipsos parentes reos homicidii reputari.</p>
                </div>
                <div>
                    <head>Capitulum 10</head>
                    <p>Ut fontes et putei claudantur sepibus.</p>
                    <p>Item, cum multos pueros nuper audiuerimus in puteis et fossatis et fontibus cecidisse, et in eis miserabiliter submersos fuisse; precipimus et mandamus, diebus dominicis precipi populo et indici, ut fontes, puteos et fossata qui sunt iuxta domos eorum faciant circumdari uel claudi sepibus, aut lapidibus, siue lignis, tali modo quod paruuli pueri non possint de facili cadere in eosdem.</p>
                </div>
                <div>
                    <head>Capitulum 11</head>
                    <p>Ut ecclesiam cathedralem uisitent in anno semel parochiani.</p>
                    <p>Item, cum penitentibus in confessionibus suis, iuxta suorum criminum qualitatem, quandoque soleant uarie peregrinaciones iniungi, quas frequenter ex negligencia, uel impotencia non adimplent; et quamplures persone nostre diocesis remota quandoque non approbatorum a sede apostolica sanctorum limina uisitare propria uoluntate decernunt, sue matris ecclesie Nannetensis indulgencias, et requiescentes in ea sanctorum reliquias, et congingencia forsitan ignorantes inibi sepe meritis sanctorum miracula; precipimus omnibus et singulis ecclesiarum parochialium capellanis, ut parochianis suis, et subditis suadeant, consulant, et iniungant tam in secretis confessionibus, quam in suis publicis predicacionibus, et exhortacionibus, ut predictam suam matricem ecclesiam Nannetensem in sanctorum Petri et Pauli nomine et honore fundatam, studeant saltem semel in anno cum deuocione sincera et reuerencia debita uisitare: iniungentes ut festiuitates sanctorum Donaciani et Rogaciani martyrum, qui de ciuitate Nannatensi nati fuerunt, et beati Clari primi episcopi Nannatensis, absque seruili opere, sicut diem dominicam reuerenter obseruent, et significetur eisdem quod in festiuitatibus sanctorum dictorum, est indulgencia unius anni et unius quadragene a domino papa concessa uere penitentibus, et confessis, uisitantibus in illis diebus ecclesiam supradictam.</p>
                </div>
                <div>
                    <head>Capitulum 12</head>
                    <p>Ut seruiatur capellaniis.</p>
                    <p>Item, cum in nostra ciuitate et diocesi multe capellanie sint fundate, et pro unius hominis uita singule sufficienter dotate fuerint ab inicio, prout uerisimiliter estimatur; et nonnulli tales capellanias, et alias obtinentes, nec in eis faciunt deseruiri, nec se ad earum titulos ordinari; omnes et singulos capellanias huiusmodi obtinentes, primo, secundo, et tercio, publice et in generali monemus sub pena excommunicacionis, ut in eis faciant in spiritualibus deseruiri, et temporalia earumdem in bono statu teneri, prout ipsorum beneficiorum lege incumbit omnibus: et se saltem ad sacrum subdiaconatus ordinem promoueri curent infra annum a tempore recepti beneficii; alioquin super hoc contra ipsos ad priuacionem procedetur, actore Domino, prout de iure fuerit procedendum.</p>
                </div>
                <div>
                    <head>Capitulum 13</head>
                    <p>Ut presbyteri deferant super tunicalia clausa.</p>
                    <p>Item, prohibemus omnibus et singulis presbyteris nobis subditis, sub pena suspensionis, ne a festo Natiuitatis Domini proxime uenturo, mane deferant in publico et patenter fixa supertunicalia, sed clausum habeant superius indumentum colore honestum, nimia breuitate aut longitudine non notandum, sine superfluo et nimio apparatu.</p>
                </div>
                <div>
                    <head>Capitulum 14</head>
                    <p>De decem diebus indulgenciarum omnibus qui remanent in missa usque ad eius finem.</p>
                    <p>Item, indulgenciam decem dierum, concessam a bone memorie HENRICO predecessore nostro, uere penitentibus et confessis, qui in maiori ecclesia Nannatensi et aliis ecclesiis diocesis et ciuitatis Nannatensis in missarum celebracionibus, a principio usque ad finem permanserint approbantes; ipsam indulgenciam innouamus, dum tamen ab eleuacione sancte Eucharistie usque ad eleuacionem calicis cum sanguine Domini nostri IESU-CHRISTI, steterint flexis genibus humiliter et deuote.</p>
                    <p>Caueant autem presbyteri donec perfecte dixerint omnia uerba illa: Hic est calix, usque in mei memoriam facietis; non presumant eleuare calicem.</p>
                </div>
                <div>
                    <head>Capitulum 15</head>
                    <p>De, Asperges, dicendo.</p>
                    <p>Item, sicut preuaricatores legum diuinarum, ita contemtores consuetudinum ecclesiasticarum, sunt merito coercendi; hinc est quod antiquam consuetudinem, quam olim constat introductam, quod singulis diebus dominicis, antequam sacra missarum solemnia inchentur, sacerdos indutus alba et stola debeat saltem ab intus ecclesiam circumire aqua benedicta, populum aspergendo, et canendo antiphonam Asperges me Domine, cum oracione solita subsequenti, que incipit, Exaudi nos, etc. districte precipimus obseruari, et nullatenus pretermitti: contemtoribus eius grauiter puniendis.</p>
                </div>
                <div>
                    <head>Capitulum 16</head>
                    <p>Quod clericus in missa habeat superlicium.</p>
                    <p>Item, statuimus quod dum sacra missarum solemnia celebrantur, clericus qui sacerdoti celebranti ministrat, lineum desuper habeat indumentum quod superlicium dicitur.</p>
                </div>
                <div>
                    <head>Capitulum 17</head>
                    <p>De officio defunctorum celebrando.</p>
                    <p>Item, cum sancta sit et salubris cogitacio pro defunctis Dominum exorare; statuimus et firmiter obseruari mandamus, quatenus singulis diebus dominicis hora uesperarum uel circa, ante uel post uesperas dominicales, dicantur solemniter cum cantu uespere defunctorum, una cum uigiliis eorumdem, presertim in locis solemnibus, nisi forte ex causa uigilie ad matutinum crastinum differantur, et tunc post predictas uigilias missa pro defunctis cum cantu solemniter celebretur, nisi festum solemne fuerit die lune, et post missam processionaliter, cum aqua, et cruce, et campanarum pulsacione, ad cimeterium procedatur, orando humiliter et deuote pro defunctis, ad deuocionem populi excitandam, ut orent et oblaciones et eleemosinas faciant pro defunctis suis parentibus et amicis; et hoc diebus dominicis in missa populo intimetur.</p>
                </div>
                <div>
                    <head>Capitulum 18</head>
                    <p>Item, statuimus quod singulis diebus dominicis et aliis solemnibus festis missarum solemnia cum matutinis et utrisque uesperis, cum cantu in ecclesia celebrentur, maxime in locis solemnibus, et in quibus parochiani uicini ecclesie commode, ac de facili possint ipsis horis ecclesiam frequantare.</p>
                </div>
                <div>
                    <head>Capitulum 19</head>
                    <p>Item, cum a quibusdam predecessoribus nostris statutum fuisse dicatur quod ecclesiarum rectores et alie persone ecclesiastice possessiones et immobilia que suis ecclesiis aliisque beneficiis de suo acquirerent, acquisita huiusmodi possiderent uita sibi comite, eciam si ad alia beneficia, dimissis prioribus, transferrentur; nos attendentes quod ex hoc magis allicientur ad acquisiciones huiusmodi faciendas, hoc statutum quod cedit ad utilitatem ecclesiasticam, approbamus, et eciam confirmamus.</p>
                </div>
                <div>
                    <head>Capitulum 20</head>
                    <p>Item, quia non minor est uirtus, quam querere, parta tueri, ut res ecclesiastice, uidelicet terre arabiles, et uinee in bono statu de cetero teneantur; cum multe persone ecclesiastice premissa excolere negligant, de metu, quia si decederent iam paratis fructibus ad collectam, nihil omnino haberent ex eis executores ipsorum, et per hoc ecclesias damnificari contingit: nos in nobis est uolumus, quod si contingat rectores ecclesiarum, aliasue personas ecclesiasticas mori uel cedere, postquam seminauerint agros ecclesie, et uineas excoluerint, siue excoli, scilicet putari et fodi fecerint in expensis suis, executores ipsorum, seu heredes habeant et percipiant ex fructibus premissorum pro ea porcione pro qua consueuerunt percipere in partibus illis alienorum prediorum cultores.</p>
                    <p>Secus si dictas terras et uineas colonis parciariis traderint excolendas.</p>
                </div>
                <div>
                    <head>Capitulum 21</head>
                    <p>Item, cum per negligenciam infirmorum et eorum qui habitant circa illos, frequenter omittentium pro sacerdotibus mittere, usque ad punctum mortis, et multi transeunt ex hac uita sine confessione et Uiatico, scilicet Corporis Domini percepcione, ac eciam sine sacramento Unccionis-extreme, de quo grauiter est dolendum: non attendentes consilium sancti Iacobi, quo cauetur: Infirmatur aliquis ex uobis [1] inducat presbyteros ecclesie, et orent super eum, ungentes eum oleo in nomine Domini, et oracio fidei saluabit infirmum, et alleuiabit eum Dominus, et si in peccatis sit, dimittentur ei.</p>
                    <p>Nos tantis animarum periculis, quantum possumus occurrere cupientes, in uirtute sancte obedientie omnibus capellanis curatis nostrarum ciuitatis et diocesis, eorumque subcapellanis, precipimus et mandamus, ut singulis diebus dominicis parochianos suos sollicite moneant et hortentur, ut statim quod in lecto infirmitatis iacuerint, sacramenta ecclesiastica petant humiliter et requirant, et tempestiue pro sacerdote transmittant, et uicinos huiusmodi egrotantium ut eos uisitent, et illos ad premissa excitent et inducant sub pena excommunicacionis, si in hoc negligentes fuerint, publice iniungatur, adiecto eciam quod nisi hoc fecerint, per episcopale officium ex hoc grauiter punientur.</p>
                </div>
                <div>
                    <head>Capitulum 22</head>
                    <p>Item, cum presbyteri debeant in misericordie et caritatis operibus, bonum exemplum aliis exhibere, et uisitacio infirmorum inter opera huiusmodi numeretur, Saluatore dicente: Infirmus fui, et uisitasti me, precipimus ecclesiarum curatis et subcapellanis eorum, quod parochianos suos uisitent, quamprimum eos nouerint infirmari, et eos moneant amicabiliter, et benigne, ut requirant et percipiant sacramenta predicta, intimantes eis quod ex hoc citius sanabuntur, secundum auctoritatem beati Iacobi supradictam, ne quod absit eis improperari ualeat illud quod Dominus reprobis in extremo iudicio imputabit, dicens: Infirmus fui, nec uisitastis me.</p>
                </div>
                <div>
                    <head>Capitulum 23</head>
                    <p>Item, precipimus eciam ecclesiarum curatis, ut uicinos suos presbyteros et rectores infirmos debeant uisitare, et eis consulere, quod de bonis suis ordinent sapienter, et quod ea ponant in secura custodia, quamdiu funguntur usu et officio racionis, quoniam laici quando uident presbyteros in extremis laborare, bona eorum rapiunt et furantur, se Deo in hoc prestare obsequium arbitrantes.</p>
                </div>
                <div>
                    <head>Capitulum 24</head>
                    <p>Item, de utensilibus futuris rectoribus a decedentibus seu cedentibus dimittendis equum esse uidetur, quod ecclesie que non consueuerunt subesse taxacioni subsidii decimalis, contente sint duobus lectis: ecclesie uero decimales infra taxacionem quinquaginta librarum, tribus: alie uero que dictam quinquaginta librarum summam excedunt, secundum taxacionem antiquam quatuor lectos habeant, uidelicet duos bonos, tertium pro subcapellano, quartum pro clerico competenti.</p>
                    <p>Patellarum uero, stannorum, mensarum et aliorum sufficienciam utensilium duorum aut trium proximorum rectorum arbitrio committimus estimandam, nisi forte fuerint executores defuncti; et tunc ad decanum loci uel archidiaconum, aut ad episcopum, si opus fuerit, habeatur recursus.</p>
                </div>
                <div>
                    <head>Capitulum 25</head>
                    <p>De confessis in articulo mortis.</p>
                    <p>Item, ne simplices sacerdotes errare contingat, et ut tam sibi, quam confitentibus eis prouideatur in penitentiis iniungendis; precipimus quod utantur in talibus consilio domini Hostiensis, dicentis in Summa, sacerdos sibi consulit qui peccatori sibi confitenti, confideratis qualitate et numero peccatorum, hec dicat uel consimilia uerba: [2] Carissime, uel amice, tu commisisti tot et talia peccata, quod nisi esset misericordia Saluatoris, tota uita tua vix uel numquam sufficeret ad penitenciam peragendam: ego tamen iniungo talem penitenciam specialem pro omnibus peccatis; et specifice eam.</p>
                    <p>Commendo eciam tibi, quod ubicumque ieris ualeant remissiones et indulgentie prelatorum, ut et omnia alia bona que feceris, et mala que pro Deo toleraueris iniungo tibi pro penitencia, et quod prosint tibi in remissionem peccatorum tuorum; et si interim te mori contingat, auctoritate Dei et beatorum apostolorum Petri et Pauli absoluo te ab omnibus his que confessus es, et ab aliis de quibus non recordaris in quantum possum et debeo: ita quod si aliquid purgandum remanserit, in purgatorio purgetur iuxta misericordem Domini uoluntatem. [3]</p>
                </div>
                <div>
                    <head>Capitulum 26</head>
                    <p>De exhortacione infirmorum.</p>
                    <p>Item, cum humana fragilitas appropinquante mortis articulo vix aut numquam possit habere memoriam de omnibus que pertinent ad salutem, nisi hoc sibi per alios ad memoriam reducatur: unde frequenter euenit aliquos in excommunicacione decedere quam ignorant: omnibus sacerdotibus nostrarum ciuitatis et diocesis, tam presentibus, quam futuris precipimus et mandamus in uirtute sancte obedientie firmiter iniungentes, ut omnes infirmos, quos ipsi uisitauerint, exhortentur, et moneant diligenter, quod si sciant se esse in aliqua excommunicacionis sentencia, illud dicant, et petant absolucionis beneficium impartiri.</p>
                </div>
                <div>
                    <head>Explicit</head>
                    <p>Et si dicant se nec scire, nec credere se aliqua excommunicacione esse ligatos; admoneantur tamen in dubio quod saltem generaliter petant absolui ab omnibus sententiis excommunicacionis et suspensionis ac eciam interdicti, si quam uel si quas incurrerint ab homine uel a iure; et tunc sacerdotes ipsos absoluant iuxta modum et formam traditos in concilio Salmuriensi olim celebrato a bone memorie REGINALDO tunc archiepiscopo Turonensi, cuius tenor sequitur in hec uerba: [4] Cum excommunicatis in mortis articulo constitutis absolucionis beneficium secundum formam canonum non debeat denegari; quia tamen circa eorum absolucionem propter sacerdotum simplicitatem et impericiam frequenter errare contingit; ut saluti morientium et utilitati superstitum consulatur, formam iuri consonam circa talium absolucionem precipimus obseruari, scilicet ut si pro iudicato uel manifesta offensa, petens absolui excommunicatus fuerit, si de illis potest satisfacere in presenti, non aliter relaxetur sentencia, nisi prius pro iudicato uel offensa fuerit satisfactum.</p>
                    <p>Si uero non possit satisfacere in presenti, recepta caucione idonea, pignorum scilicet uel fideiussorum de satisfaciendo de iudicato, uel offensa; sentencia relaxetur.</p>
                    <p>Si uero offensa dubia fuerit; recepta caucione idonea de satisfaciendo, si eam apparuerit esse manifestam: pro simplici uero contumacia, recepta caucione iuratoria de parendo iuri, sentencia relaxetur.</p>
                    <p>Ubi tamen caucionem idoneam exigi supra precipimus, iuratoriam, si alia prestari non possit, in hoc casu sufficere declaramus.</p>
                    <p>Qui uero, forma prescripta non obseruata, excommunicatum pro iudicato uel offensa absoluerit; ei pro quo lata erat sentencia de suo satisfacere, auctoritate presentis concilii, teneatur.</p>
                </div>
                <div>
                    <head>Footnotes</head>
                    <p>[1] &quot;?&quot; printed here</p>
                    <p>[2] quotacion marks in margin start here</p>
                    <p>[3] quotacion marks in margin end here</p>
                    <p>[4] quotacion marks in margin from here to end of text</p>
                </div>
            </div>
        </body>
    </text>
</root>
