<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Dax</title>
                <recordID>0207</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1351-06-01</origDate>
                <dateNotes/>
                <origPlace>Dax</origPlace>
                <diocese>Dax</diocese>
                <province>Auch</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 207</p>
                <p>Year: 1351</p>
                <p>Month: 6</p>
                <p>Day: 1</p>
                <p>Circa: None</p>
                <p>DatingNotes: None</p>
                <p>Place: Dax</p>
                <p>Diocese: Dax</p>
                <p>Province: Auch</p>
                <p>CountryModern: France</p>
                <p>Latitude: 43.7072</p>
                <p>Longitude: -1.0553</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Bernard de Liposse</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Degert, “Constitutions synodales,” Bulletin, 23, no. 3: 142-50</p>
                <p>EditionOther: None</p>
                <p>SourceNotes: https://books.google.com/books?id=en0UAAAAYAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Anno domini M CCC LI, in synodo die Mercurii post festum Ascensionis Domini, in ecclesia maiori Aquensi facte et publicate fuerunt constituciones infrascripte per reuerendum in Christo patrem dominum Bernardum [1] Dei et sedis apostolice gracia Aquensem episcopum, quarum constitucionum tenor sequitur in hec uerba.</p>
                </div>
                <div>
                    <head>Capitulum 1</head>
                    <p>De synodo celebranda.</p>
                    <p>Cum pullulent errores et vicia pro eo quia non fiunt nec frequentantur synodalia consilia, nec crimina puniuntur, idcirco statuimus et ordinamus ut annuatim uidelicet die Martis post festum beati Luce euangeliste in nostra ciuitate Aquensi synodus solempniter celebretur et singuli beneficiati nostre Aquensis diocesis illa die preuia sufficienti citacione uenire ad synodum teneantur.</p>
                </div>
                <div>
                    <head>Capitulum 2</head>
                    <p>De clauigeris fabricarum.</p>
                    <p>Quoniam per administracionem clauigerorum indebitam bona ecclesiarum ad fabricas pertinencia irrecuperabiliter dilabuntur, ea propter statuimus, ordinamus, et sub pena excommunicacionis mandamus quod clauigeri cuiuslibet ecclesie nostre Aquensis diocesis annuatim mutentur: et noui quos duos et idoneos esse uolumus assumantur, et in principio sue creacionis iurent se iura bona prouentus et redditus dicte ecclesie ad fabricam pertinentes fideliter et legaliter ministrare et in utilitatem dicte ecclesie et non in alios usus pro posse conuertere aliis parochianis non mutuare, utilia procurare et inutilia euitare.</p>
                    <p>Item ordinamus quod in archa communi dicte fabrice pecunia statim, dum recepta fuerit, et alia bona mobilia includantur et sint due claues et due sere quarum unam deferat rector ipsius ecclesie et aliam deferant clauigeri antedicti.</p>
                    <p>Et in abstrahendo pecuniam et alia bona a dicta archa uocentur duo uel tres probi uiri dicte parochie preter rectorem et clauigeros ante dictos et in fine anni clauigeri prefati rectori et dictis probis uiris et nouis clauigeris nec non et nobis, dum per nos fuerint requisiti, legale computum de impensis et receptis iuramento medio reddere teneantur.</p>
                    <p>Contrarium facientes ad restitucionem plenariam teneantur et indignacionem omnipotentis Dei et excommunicacionis penam se non dubitent incursuros.</p>
                </div>
                <div>
                    <head>Capitulum 3</head>
                    <p>De interdictis.</p>
                    <p>Item ordinamus quod cum culpa domini temporalis uel patrisfamilias frequenter familiam supponi ecclesiastico interdicto contingat, proles infra septennium existentes aut illos qui tempore late sententie de familia minime existebant uel erant, sed conductitii et postmodum audita sentencia laqueum ipsius euadere cupientes seruire dimittunt, nullatenus ligari uolumus nec supponi sententie interdicti.</p>
                </div>
                <div>
                    <head>Capitulum 4</head>
                    <p>De celebracione missarum.</p>
                    <p>Item cum infra octauas festi corporis Christi responsorium: omnium secundum regulam Aquensis ecclesie inchetur, ordinamus quod propter indulgenciarum merita in sequenti dominica post octauas amodo inchetur; officium uero diurnum pariter et nocturnum duorum dierum sequentium post octauas, nisi festum superuenerit, ut in sexta feria et sabbato de octauis uolumus celebrari.</p>
                </div>
                <div>
                    <head>Capitulum 5</head>
                    <p>De deberiis defunctorum.</p>
                    <p>Ad decidendum altercaciones et dubia que inter rectores parochialium ecclesiarum et eorum parochianos super deberiis defunctorum ipsis rectoribus debitis in nostra Aquensi diocesi frequenter insurgunt, declarando consuetudinem generalem que, ut plurimum, in eadem diocesi obseruatur et approbando eam tamquam iuri consonam et racioni, sic distinguendo duximus statuendum.</p>
                    <p>Aut defunctus erat infra annos discrecionis, puta septennium, nex erat doli capax, et tunc cum non egeat suffragiis ecclesie, deberia non soluantur, nisi et in quantum fuerit consuetum, sicut est consuetudo in aliquibus parochiis de infantibus sui iuris et dominis hereditatum ut pro eis faciant suffragia, saltim eorum amicis defunctis et parentibus profutura et deberia persoluantur.</p>
                    <p>Si uero ad annos discrecionis peruenerat et erat doli capax, si habeat quoquo modo seu undecumque aliquid proprium, fiant pro eo suffragia ecclesie, cum eis tanquam peccator indigeat, et per consequens deberia persoluantur, in quantum eius suppetunt facultates; cum enim caritas ordinata incipiat a seipsa: commodius est et racioni conuenientius: ut de bonis suis eius subueniatur anime quam quod ad alios passim bona huius modi deuoluantur.</p>
                    <p>Si autem nil habeat re sed tantum spe, utpote quia erat filius familias heres futurus, tunc fiant suffragia et soluantur deberia.</p>
                    <p>Si uero erat filius familias non heres, nec adhuc pubes, soluatur tantum terragium magnum, nec alia maiora deberia persoluantur, nisi parentes eius uel amici eum maioribus et solempnibus officiis uoluerint honorari.</p>
                    <p>Sed si iam erat pubes, puta uir in XIVo anno, mulier in XIIo uel ultra, fiant solempniter officia, oraciones ecclesie et suffragia, et per parentes, si soluenda sint, et deberia eius persoluantur.</p>
                    <p>Uerumtamen si erat doli capax pubes pauper non habens aliquid re uel spe quia erat sui iuris, uel erat filius familias habens parentes notabiliter pauperes, tunc pro eo amore Dei fiant suffragia, et ministrentur ecclesiastica sacramenta, et fiant officia, et deberia minime persoluantur.</p>
                    <p>Hoc tamen prouiso ante omnia quod in premissis casibus per capellanos rectores et ecclesiarum ministros gratis et libere absque ulla exaccione, paccione, conuencione, transaccione, composicione, fideiussione, seu obligacione quacumque precedente celebrentur exequie et alia diuina officia et conferantur ecclesiastica sacramenta, ne crimine nephando simonie ualeant annotari.</p>
                    <p>Sed ex post facto compellantur laici prefatas laudabiles consuetudines deuocione fidelium introductas et presenti nostra constitucione declaratas effectualiter obseruare.</p>
                    <p>Per hec autem non credant dicti rectores et capellani ad exigenda et extorquenda noua in suis parochiis et insolita deberia sibi licenciam quomodolibet attributam.</p>
                </div>
                <div>
                    <head>Capitulum 6</head>
                    <p>Constitucio domini Benedicti pape XII super procuracionibus recipiendis posita in effectu pro maiori sui parte.</p>
                    <p>Benedictus etc. uas eleccionis Paulus etc...</p>
                    <p>Statuimus quod cum in Francie, Nauarre et Maioricarum regnis ac ceteris prouinciis ac partibus adiacentibus et uicinis eisdem, Archiepiscopi et episcopi aliique prelati, quibus id de iure uel de consuetudine competit, suos subditos personaliter, uisitabunt: iidem archiepiscopi a suis et suffraganeorum suorum Cathedralibus ecclesiis pro procuracione unius diei, siue in uictualibus, siue a uolentibus in pecunia ultra trecentorum: a monasteriis uero ac ecclesiis, uel prioratibus secularibus uel regularibus habentibus collegium duodecim uel plurium personarum, ultra ducentorum quinquaginta.</p>
                    <p>Ab habentibus uero pauciorum personarum collegium seu conuentum et quibuslibet aliis ecclesiis, prioratibus et locis, ultra ducentorum.</p>
                    <p>Episcopi uero ab ecclesiis Cathedralibus, ultra ducentorum.</p>
                    <p>A monasteriis eciam et ecclesiis aliis ac prioratibus secularibus uel regularibus collegium habentibus XII uel plurium personarum, ultra centum sexaginta.</p>
                    <p>Ab habentibus uero pauciorum collegium personarum et quibuslibet aliis ecclesiis, prioratibus et locis, ultra centum quinquaginta.</p>
                    <p>Abbates quoque a monasteriis habentibus collegium XII uel plurium personarum, ultra centum.</p>
                    <p>Ab aliis uero habentibus minus collegium, ac ecclesiis, prioratibus et locis quibuscumque, ultra octoginta.</p>
                    <p>Archidiaconi uero ultra triginta quinque.</p>
                    <p>Archipresbyteri uero ultra octo turonensium argenti ualorem recipere non presumant.</p>
                    <p>Si uero prefati archiepiscopi et prelati alii ex priuilegio apostolico per alios uisitare et procuraciones recipere ualeant in pecunia numerata; iidem archiepiscopi a suis et aliis Cathedralibus ecclesiis, ultra centum et XX.</p>
                    <p>A monasteriis uero et ecclesiis aliis, ac prioratibus secularibus uel regularibus habentibus collegium duodecim personarum uel plurium ultra centum.</p>
                    <p>Ab habentibus uero minus collegium ultra octoginta.</p>
                    <p>Episcopi eciam ab eisdem ecclesiis, monasteriis, prioratibus atque locis, ultra octoginta.</p>
                    <p>Abbates, ultra sexaginta; archidiaconi, ultra triginta turonensium grossorum ualorem non recipiant quoquo modo; Ita quod expense seu sumptus uniuersi, seu taxacio pecuniaria unius procuracionis, uidelicet totius diei in pecunia, uel uictualibus et necessariis aliis, ultra dictas summas uel taxaciones seu ualores earundem pretextu cuiusuis consuetudinis non ascendant, uel ab ipsis prelatis, uel familiis eorundem quicquid exigere uel recipere liceat eciam a uolente.</p>
                    <p>Nostre tamen intencionis existit quod si ex conuencione, uel consuetudine, ecclesie tam cathedrales quam alie quelibet seu persone prelatis quibusuis uisitantibus, ut prefertur, minus debeant uel consueuerint soluere, quam per nos superius est statutum, ad soluendum ultra conuencionem uel consuetudinem nullatenus astringantur; prouiso nichilominus quod in locis quibuslibet, secundum quod maior uel minor copia rerum fuerit in eisdem, nec non iuxta maiorem uel minorem personarum et eueccionum huiusmodi uisitantium quantitatem expensarum maiorum uel minorum, debita moderacio teneatur, ita tamen, quod maiores expense non excedant summam superius limitatam.</p>
                    <p>Insuper omnibus episcopis et aliis superius nominatis uisitantibus, ne ultra conuencionem uel consuetudinem huiusmodi circa personas et loca ubi fuerint, nec ultra moderaciones et taxaciones predictas quicquam presumant recipere, districtius inhibemus.</p>
                    <p>Uolentes eciam constitucionem presentem pene adieccione iuuari, statuimus quod si dicti uisitantes per se, uel si ex priuilegio per alios uisitacionis officium exercuerint, et procuraciones receperint, ipsi uel familiares eorum ultra moderaciones uel taxaciones predictas aliquid scienter exegerint, uel receperint eciam a uolente, duplum huiusmodi quod ipsis iidem prelati uel ipsis scientibus aut ratum habentibus, eorum familia taliter exegerint uel receperint, infra duos menses post recepcionem seu scienciam huiusmodi ecclesiis, a quibus illa receperint restituere teneantur.</p>
                    <p>Et idem de his qui pro ipsis prelatis uisitacionis officium exercebunt, si per se uel alios ultra moderaciones uel taxaciones predictas quidcumque exegerint seu receperint eciam a uolente, alias duplum ipsum ultra dictum tempus restituere differentes, prelati ingressum ecclesie sibi nouerint interdictum.</p>
                    <p>Hi uero pro dictis prelatis uisitacionem huiusmodi, ut premittitur, exercentes, ab officio et beneficio nouerint se suspensos, quousque grauatis ecclesiis, seu locis de huiusmodi duplo plenariam satisfaccionem impendant nulla in his donantium remissione, liberacione seu gracia ualitura.</p>
                    <p>Ceterum, moderaciones et taxaciones huiusmodi in illis locis uolumus obseruari, in quibus id fieri poterit secundum ecclesie, monasterii et loci alterius facultates.</p>
                    <p>In aliis autem tantam precipimus modestiam adhiberi, quod per hec que ad exoneracionem locorum et ecclesiarum facienda preuidimus eis non debeat preiudicium generari, nec per hec dicti prelati exigendi, amplius quam ipsi subditi pati possint, indultam sibi extiment potestatem.</p>
                    <p>Premissis quoque adiiciendo statuimus quod si dicti prelati uel aliquis eorundem ex apostolica indulgencia uel consuetudine seu de iure petant sibi ab ecclesiis, monasteriis et locis aliis ecclesiasticis eorumque capitulis, collegiis, uel conuentibus, rectoribus, seu personis moderatiuum seu caritatiuum subsidium exhiberi, non possint a singulis ecclesiis, monasteriis, locis pro subsidio huiusmodi ultra petere et recipere, eciam a uolente, nisi quantum ascenderent singule procuraciones in pecunia per nos superius moderata, quas iidem prelati reciperent quando ex priuilegio per alium uisitarent.</p>
                    <p>Porro turonenses predictos tales fore intelligimius quod duodecim ipsorum ualeant unum florenum bonum et puri auri legalis ponderis cugni Florentie etc.</p>
                    <p>Nulli ergo omnino hominum liceat etc.</p>
                </div>
                <div>
                    <head>Capitulum 7</head>
                    <p>De officio beate uirginis Marie in sabbato celebrando.</p>
                    <p>Cum beatissima uirgo Maria mediatrix Dei et hominum uenie impetratrix et adiutrix sit precipua peccatorum, statuimus et ordinamus ut qualibet die sabbati in quo non interuenerit festum nouem leccionum uel octaue precipue, dicatur in solidum solempne officium uirginis gloriose nouem leccionum, nocturnum pariter et diurnum iuxta disposicionem et temporis qualitatem, ut uidelicet a festo Assumpcionis usque ad festum Natiuitatis dicatur officium de Assumpcione et sic deinceps, prout, festorum beate Marie uirginis ordo inquiret, excepto tamen tempore Aduentus et Quadragesime et ieiuniorum quatuor temporum, in quibus modum solitum uolumus obseruari.</p>
                </div>
                <div>
                    <head>Capitulum 8</head>
                    <p>De festis colendis.</p>
                    <p>Ad diuini cultus augmentum, cum pene adieccione omnes dies dominicos et ceteros solempnes maiestati diuine et sanctis deputatos a uespera in uesperam reuerenter coli precipimus, et in eis ab omni seruili et mundano opere abstinere, nisi forsan euidens famis, funeris, infirmitatis, uel alia notabilis urgeret necessitas, uel pietas suaderet uel esset res propter inundacionem aquarum seu uentum ualidum uel alias illo tempore peritura.</p>
                    <p>Si quis uero, cessante dicta necessitate uel pietate uel alia premissa causa excusabili et legitima, die dominica opus rurale uel mecanicum uel uel aliud seruile lucri seu cupiditatis causa publice exercuerit, uel merces publice uendiderit, seu uenales publice exposuerit, uel ad mercatum portauerit, nisi sit coquus carnifex, uel panifex, uel similis qui humana necessitate excusantur, siue qui impudenter Deum uel uirginem Mariam publice blasfemauerit, excommunicatus sit ipso facto; a qua excommunicacione non absoluetur, donec unum cereum accensum unius libere cere uel minoris quantitatis ad arbitrium rectoris parochialis offerat humiliterad altare; cui quidem rectori seu eius uicario quoad hanc absolucionem concedimus potestatem.</p>
                    <p>In ciuitate uero Aquensi et eius suburbiis dictum cereum offerri uolumus ad altare capelle uirginis Marie de capite pontis Aquensis et absolucionem per nos tantum uel officialem nostrum Aquensem prestari, exortantes iudices seculares ut apposicione pecuniarie pene uel corporalis nobis in premissis coadiutores existant.</p>
                </div>
                <div>
                    <head>Capitulum 9</head>
                    <p>De clericis coniugatis</p>
                    <p>Propter scandala, altercaciones et dubia que frequenter super priuilegiis clericorum coniugatorum insurgunt, iuxta disposicionem iuris communis, statuimus et ordinamus quod clerici coniugati eciam cum unicis et uirginibus nullo gaudeant priuilegio clericali, nisi tonsuram et uestes insimul deferant clericales, preterquam si ex iusta et racionabili causa, utpote iusta causa timoris, seu propter libratam alicuius notabilis domini ecclesiastici uel mundani, uidelicet Episcopi, Senescalli, Baronis, uel alterius superioris gradus seu propter paupertatem uel aliam necessitatem, seu propter infirmitatem uel debilitatem, capitis caluiciem, pilorum carenciam seu aliam iustam causam et racionabilem tonsuram dimitterent seu clericalem habitum transformarent; tunc enim ac si portarent, cum ex causa dimiserint, eos gaudere dicto priuilegio uolumus, sicut prius excommunicantes et excommunicatos publice denunciari precipientes omnes et singulos consules, iuratos, baiulos, et alios iudices seculares contra presentem nostram constitucionem ueniendo prefatos clericos capientes seu alias per uiolenciam detinentes.</p>
                </div>
                <div>
                    <head>Capitulum 10</head>
                    <p>De sentencia excommunicacionis.</p>
                    <p>Cum excommunicati in uilipendium, contemptum et eneruacionem censure ecclesiastice et in uita et sanitate de absolucione et reconciliacione non curent, cogitantes et impudenter asserentes se saltim in infirmitate seu morte, eciam inuitis excommunicatoribus et creditoribus, absoluendos, ea propter statuimus ut si quis excommunicatus publice ab homine uel a iure per annum in excommunicacione steterit, eciam si in mortis articulo absolutus fuerit, usque ad condignam satisfaccionem ecclesiastica careat sepultura.</p>
                    <p>Talem insuper sepelientes scienter, si laici, sint excommunicati; clerici uero ab officio et beneficio sint suspensi.</p>
                </div>
                <div>
                    <head>Capitulum 11</head>
                    <p>De usurariis.</p>
                    <p>Item excommunicamus et excommunicatos publice denunciari mandamus omnes et singulos usurarios manifestos aliquid ultra sortem recipientes seu fructus pignorum in casu non permisso, deductis expensis, a iure in sortem non computantes, et eos pena contra manifestos usurarios in iure edita decernimus puniendos.</p>
                </div>
                <div>
                    <head>Footnotes</head>
                    <p>[1] Ed. B[ernardum].</p>
                </div>
            </div>
        </body>
    </text>
</root>
