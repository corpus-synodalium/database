<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Toulouse</title>
                <recordID>1902</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1229-11</origDate>
                <dateNotes/>
                <origPlace>Toulouse</origPlace>
                <diocese>Toulouse</diocese>
                <province>Toulouse</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1902</p>
                <p>Year: 1229</p>
                <p>Month: 11</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Toulouse</p>
                <p>Diocese: Toulouse</p>
                <p>Province: Toulouse</p>
                <p>CountryModern: France</p>
                <p>Latitude: 43.6045</p>
                <p>Longitude: 1.444</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, cols. 191-204</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>LICET a diuersis apostolice sedis legatis diuersa emanauerint instituta contra hereticos, credentes, fautores, et receptatores hereticorum, et super pace conseruanda in Tolosana diocesi, et Narbonensi prouincia, et circumadiacentibus diocesibus, [1] et terris uicinis, et super aliis que ad bonum statum terre pertinere noscuntur: nos tamen attendentes, terras predictas, post longe ac miserabilis turbacionis discrimina, nunc quasi miraculose, pace, de assensu et uoluntate maiorum, gaudere: ordinandum duximus et statuendum de consilio archiepiscoporum, episcoporum, et prelatorum, et baronum, et militum, que ad purgacionem heretice prauitatis, conuersacionem pacis, necnon et terre quasi neophite, nouimus expedire.</p>
                    <p>CAPITULA.</p>
                </div>
                <div>
                    <head>Capitulum 1</head>
                    <p>Statuimus itaque, ut archiepiscopi et episcopi in singulis parochiis, tam in ciuitatibus, quam extra, sacerdotem unum, et duos uel tres bone opinionis laicos, uel plures, si opus fuerit, sacramento constringant, qui diligenter, fideliter, et frequenter, inquirant hereticos in eisdem parochiis, domos singulas et cameras subterraneas aliqua suspicione notabiles perscrutando, et appensa, seu adiuncta in ipsis tectis edificia, seu quecumque alia latibula, que omnia destrui precipimus, perquirendo: et si quos inuenerint hereticos, credentes, fautores, et receptatores, seu defensores eorum, adhibita cautela ne fugere possint, archiepiscopo uel episcopo, dominis locorum, seu bailiuis eorundem, cum omni festinancia studeant intimare, ut animaduersione debita puniantur:</p>
                </div>
                <div>
                    <head>Capitulum 2</head>
                    <p>Hoc idem faciant abbates exempti in locis suis, que non sunt ordinariis iure diocesano subiecta.</p>
                </div>
                <div>
                    <head>Capitulum 3</head>
                    <p>Solliciti eciam sint domini terrarum circa inquisicionem hereticorum in uillis, domibus, et nemoribus faciendam: et circa huiusmodi appensa, adiuncta, seu subterranea latibula, destruenda.</p>
                </div>
                <div>
                    <head>Capitulum 4</head>
                    <p>Statuimus eciam, ut quicumque in terra sua de cetero permittet scienter morari hereticum, siue propter pecuniam, siue propter aliam quamcumque causam, et fuerit inde confessus aut conuictus: amittat in perpetuum terram suam, et corpus suum sit in manu domini ad faciendum inde quod debebit.</p>
                </div>
                <div>
                    <head>Capitulum 5</head>
                    <p>Si autem de sciencia conuictus non fuerit, et probata fuerit negligencia dissoluta, uel frequenter in terra sua inueniantur heretici, uel super hoc sit diffamatus, penis legitimis puniatur.</p>
                </div>
                <div>
                    <head>Capitulum 6</head>
                    <p>Illam autem domum in qua fuerit inuentus hereticus, diruendam decernimus: et locus ipse siue fundus confiscetur.</p>
                </div>
                <div>
                    <head>Capitulum 7</head>
                    <p>Bailiuus uero qui semper est in terra residens, in loco contra quem presumitur, nisi contra hereticos ualde solicitus inueniatur et diligens, bona sua amittat, et de cetero, nec ibi, nec alibi constituatur bailiuus.</p>
                </div>
                <div>
                    <head>Capitulum 8</head>
                    <p>Ne autem innocentes pro nocentibus puniantur, aut quibuslibet per aliquorum calumniam heretica prauitas impingatur: statuimus, ne aliquis ut credens uel hereticus puniatur, nisi per episcopum loci, uel aliquam personam ecclesiasticam, que potestatem habeat, fuerit credens uel hereticus iudicatus.</p>
                </div>
                <div>
                    <head>Capitulum 9</head>
                    <p>Statuimus eciam, ut quilibet in terra alterius possit inquisere uel capere hereticos, et bailiui locorum teneantur eis prestare auxilium et fauorem: ita quod bailiuus regis, in terra comitis Tolosani et aliorum, hoc facere possit; et comes Tolosanus et alii, in terra regis.</p>
                </div>
                <div>
                    <head>Capitulum 10</head>
                    <p>Item statuimus, ut si qui heretici uestiti, heresi sponte dimissa fuerint ad catholicam fidem reuersi, suum recognoscentes errorem, non remaneant in villa in qua fuerant antea conuersati, si villa suspecta de heresi habeatur: sed collocentur in villa catholica, que nulla sit heresis suspicione notata.</p>
                    <p>In detestacione quoque ueteris erroris duas cruces portent de cetero altius preeminentes, alterius coloris quam sint uestes eorum, unam a dextris, et alteram a sinistris.</p>
                    <p>Nec propter cruces excusetur aliquis, nisi habeat litteras sui episcopi testimoniales de reconciliacione ipsius.</p>
                    <p>Nec de cetero talibus officia publica comittantur: nec ad actus legitimos admittantur, nisi per dominum papam, uel per legatum ab ipsius latere destinatum, fuerint in integrum restituti, iniuncta sibi penitencia competenti.</p>
                </div>
                <div>
                    <head>Capitulum 11</head>
                    <p>Heretici autem qui timore mortis, uel alia quacumque causa, dummodo non sponte, redierint ad catholicam unitatem: ad agendam penitenciam per episcopum loci in muro cum tali includantur cautela, quod facultatem non habeant alios corrumpendi.</p>
                    <p>Quibus ab illis qui bona eorum tenuerint, prouideatur in necessariis secundum disposicionem prelati: si uero bona non habuerint, eis prouideatur per prelatum.</p>
                </div>
                <div>
                    <head>Capitulum 12</head>
                    <p>Uniuersi tam mares quam femine, masculi a XIV. anno et supra, femine a XII. abiurent omnem heresim extollentem se aduersus sanctam et catholicam Romanam ecclesiam, et fidem orthodoxam, quibuscumque nominibus censeatur: iurent eciam, quod fidem catholicam, quam Romana ecclesia tenet et predicat, seruabunt, et hereticos pro uiribus persequentur, et eos bona fide manifestabunt.</p>
                    <p>Nomina autem omnium uirorum ac mulierum in qualibet parochia conscribantur, et omnes coram episcopo, uel coram bonis uiris quibus hoc demandatum fuerit, prestent iuramentum premissum.</p>
                    <p>Et si quis absens fuerit, et post reditum eius infra XV. dies idem sacramentum non prestiterit, quod ex inspeccione nominum poterit apparere, suspectus de heresi habeatur.</p>
                    <p>Huiusmodi autem iuramentum singulis bienniis renouetur.</p>
                </div>
                <div>
                    <head>Capitulum 13</head>
                    <p>Omnes autem utriusque sexus, postquam ad annos discrecionis aduenerint, confessionem peccatorum faciant ter in anno proprio sacerdoti, uel alii de uoluntate ipsius, uel mandato, iniunctam penitenciam et humiliter et pro uiribus impleturi, et ter in anno, in Natali Domini, Pascha, Pentecoste, sacramentum Eucharistie cum omni reuerencia suscepturi; ita quod confesso communionem precedat: nisi forte, ob aliquam causam racionabilem, ad tempus ab eius participacione abstinuerint, de consilio proprii sacerdotis.</p>
                    <p>Soliciti sint itaque presbyteri circa ista, ut ex nominum inspeccione cognoscant, sicut superius est expressum, utrum sint aliqui qui communicare subterfugiant.</p>
                    <p>Nam si quis a communione, nisi de consilio proprii sacerdotis, abstinuerit, suspectus de heresi habeatur.</p>
                </div>
                <div>
                    <head>Capitulum 14</head>
                    <p>Prohibemus eciam, ne libros ueteris testamenti aut noui, laici permittantur habere: nisi forte psalterium, uel breuiarium pro Diuinis officiis, aut horas beate Marie aliquis ex deuocione habere uelit.</p>
                    <p>Sed ne premissos libros habeant in uulgari translatos, arctissime inhibemus.</p>
                </div>
                <div>
                    <head>Capitulum 15</head>
                    <p>Statuimus eciam, quod quicumque fuerint infamati de heresi, uel suspicione notati, officio medici de cetero non utantur.</p>
                    <p>Cumque aliquem infirmum de manu presbyteri sui sacram communionem contigerit recepisse: adhibeatur ei diligens custodia usque ad diem obitus sui uel conualescentie, ne hereticus aut de heresi suspectus ad ipsum infirmum possit habere accessum: cum ex accessu talium, nefanda intellexerimus et enormia pluries contigisse.</p>
                </div>
                <div>
                    <head>Capitulum 16</head>
                    <p>Cum uero aliquis uoluerit condere testamentum, hoc faciat sub testimonio sui presbyteri, uel alteris ecclesiastice persone, si proprius non possit haberi sacerdos, adhibitis bone opinionis uiris, quos ad hec uoluerit accersiri.</p>
                    <p>Et testamenta aliter facta uigorem non habeant, nec alicuius sint momenti.</p>
                </div>
                <div>
                    <head>Capitulum 17</head>
                    <p>Inhibemus eciam, ne prelati, barones, milites, seu quicumque domini terrarum, hereticis uel credentibus eorum bailiuias seu administraciones suarum terrarum committant: sed nec eos, aut eciam aliquos diffamatos de heresi, uel quos credunt de hoc esse suspectos, in sua familia uel suo consilio habere uel retinere presumant.</p>
                </div>
                <div>
                    <head>Capitulum 18</head>
                    <p>Illos autem debent pro diffamatis habere, contra quos publica fama clamat, uel de quorum diffamacione apud bonos et graues coram episcopo loci legitime constiterit.</p>
                </div>
                <div>
                    <head>Capitulum 19</head>
                    <p>Omnia priuilegia ecclesiarum et libertates earum, et religiosarum domorum inuiolabiliter precipimus custodiri.</p>
                    <p>Uniuersi eciam de bonis et prouentibus suis, non deductis expensis, ecclesiis integre decimas et primicias soluere teneantur, prescripcione, seu consuetudine aliqua non obstante.</p>
                    <p>Nec quascumque exacciones laici exigere, uel extorquere presumant.</p>
                </div>
                <div>
                    <head>Capitulum 20</head>
                    <p>Clerici quoque non talliabuntur occasione eciam hereditatis; eciamsi per successionem eis obuenerit, nisi sint mercatores, uel uxorati.</p>
                    <p>Sed si per successionem hereditariam aliqua possessio feudalis, seu eciam censualis, ad eorum manus deuenerit, pensiones et onera ipsi in posterum annexa soluere teneantur: alias a talliis, et aliis exaccionibus omnino liberi et immunes.</p>
                </div>
                <div>
                    <head>Capitulum 21</head>
                    <p>Item precipimus quod clerici et eciam religiosi, et quilibet peregrini et milites, cum rebus ipsorum, immunes sint ab omni pedagio, nisi fuerint mercatores.</p>
                    <p>Sed nec ab ipsis, aut quibuscumque aliis personis, pedagia, quidagia, seu alias exacciones quascumque laici exigere uel extorquere presumant: nisi ea que ab antiqua regum, uel imperatorum, uel principum concessione probauerint esse concessa, uel ex antiqua consuetudine introducta.</p>
                    <p>Quod si acquiescere noluerint, per diocesanum loci censura, qua conuenit, desistere compellantur.</p>
                </div>
                <div>
                    <head>Capitulum 22</head>
                    <p>Hi autem qui pedagia recipiunt, taliter in districtu suo stratas studeant custodire, quod damnum aliquod transeuntes non senciant, uel uiolenciam aliquorum.</p>
                    <p>Et si forte aliqui in districtu eorum damnum incurrerint, dummodo non sit guerra communis, et de die uiatores incedant, ipsi ad damni restitucionem integre teneantur, eos ad hoc per superiorum, si necesse fuerit, compellendo.</p>
                </div>
                <div>
                    <head>Capitulum 23</head>
                    <p>Homines autem ecclesiarum et ecclesiasticorum uirorum, laici talliare, uel in eos exacciones aliquas facere non presumant, nisi forte ab eis aliquas possessiones habere noscantur.</p>
                    <p>Et tunc eciam temperate id faciant, considerato nihilo minus possessionum, quas ab eis tenent, ualore.</p>
                    <p>Ecclesie autem, et uiri ecclesiastici, eodem iure uti possunt circa homines laicorum.</p>
                </div>
                <div>
                    <head>Capitulum 24</head>
                    <p>Si quis autem quemcumque clericum, eciamsi tantum primam tonsuram habuerit, pro quocumque crimine, uel alia qualibet causa captum detinuerit, hoc insinuet statim presbytero loci, ut per eum significetur episcopo, et requisitus ab episcopo, uel archidiacono seu mandato ipsorum, captum clericum sine dilacione restituat, ut per eum secundum iuris exigenciam iudicetur.</p>
                    <p>Quod si facere distulerit, denuncietur excommunicatus: et per superiorem dominum, [2] ipsum reddere compellatur.</p>
                </div>
                <div>
                    <head>Capitulum 25</head>
                    <p>Item statuimus, ut parochiani, dominus et domina cuiuslibet domus, Dominicis et festiuis diebus in quibus ab operibus est cessandum, teneantur ad ecclesiam uenire, audituri ibidem ex integro predicacionem, et Diuinum officium: nec inde recessuri, donec Missa compleatur omnino.</p>
                    <p>Quod si alter ipsorum absens fuerit extra uillam, uel alia de causa racionabili prepeditus, alter saltem teneatur uenire.</p>
                    <p>Quod si non fecerint, dummodo sint in villa presentes, nulla infirmitate seu aliqua racionabili causa detenti, XII. denarios Turonenses soluere quilibet teneatur, quorum medietas sit domini uille, et alia sacerdotis et ecclesie.</p>
                    <p>Sabbato eciam circa uespera, ob reuerenciam B. Marie uirginis, ecclesias suas cum deuocione uisitent.</p>
                </div>
                <div>
                    <head>Capitulum 26</head>
                    <p>Dies autem festiuos dicimus, sicut in canone continentur, Natale Domini: sancti Stephani, sancti Ioannis euangeliste, sanctorum Innocentium, sancti Siluestri, Circumcisionis Domini, Epiphanie, Purificacionis, Annunciacionis, Assumpcionis, et Natiuitatis beate Marie uirginis, Pascha cum duobus diebus sequentibus, Rogacionum tribus diebus, diem Pentecostes cum duobus diebus sequentibus: natale sancti Ioannis Baptiste, Inuencionem et Exaltacionem sancte Crucis, duodecim Apostolorum, sancte Marie Magdalene, sancti Laurentii, sancti Martini, sancti Nicolai, dedicacionem sancti Michelis, dedicacionem cuiuscumque ecclesie, et festiuitatem cuiuslibet Sancti in cuius honore constituta est ecclesia: item omnem Dominicam.</p>
                </div>
                <div>
                    <head>Capitulum 27</head>
                    <p>In his itaque diebus secundum canones, et antiquam consuetudinem, est ab omni opere feriandum, et in aliis festiuitatibus pro locorum uariis consuetudinibus, prout prelatus indixerit.</p>
                    <p>Huiusmodi autem festiuitates debent sacerdotes populo suo annunciare quolibet die Dominico in Missa.</p>
                </div>
                <div>
                    <head>Capitulum 28</head>
                    <p>De pace statuimus et precipimus, quod omnes quatuordecimo anno, et supra, iurent seruare pacem.</p>
                    <p>Et si quis monitus a diocesano, uel per litteras, uel per nuncium eius, infra XV. dies uenire noluerit, ad id cogatur per censuram ecclesiasticam.</p>
                    <p>Et ipse sit extra pacem, et homines sui, si ei fuerint.</p>
                    <p>Nec aliquis qui sit in pace, teneatur ei in aliquo respondere.</p>
                    <p>Ipse autem de conquerentibus respondere cogatur.</p>
                    <p>Illud autem iuramentum de conseruacione pacis, de triennio in triennium renouetur.</p>
                </div>
                <div>
                    <head>Capitulum 29</head>
                    <p>Si aliquis pacem fregerit uel mouerit guerram, nisi monitus infra XV. dies emendam et damna refundat, excommunicetur, et extra pacem sit, et tota terra faciat ei et toti terre sue guerram.</p>
                    <p>Et expugnetur siue in castro, siue in ciuitate, siue in nemore, et homines sui similiter, nisi ipsum cum aliis impugnauerint, non obstante fidelitate, quam ei primo fecerunt circa locum eciam, in quo se receptauerit: fiant stabilitates militum et peditum, et nec nocere possit aliis, nec alii sibi prodesse, nec recipiantur ad pacem, nisi emendent, et resarciant omnes expensas et damna.</p>
                </div>
                <div>
                    <head>Capitulum 30</head>
                    <p>Si uero capiatur, publicentur bona ipsius: et is, qui bona eius habuerit, pro ualore eorumdem bonorum damnum restituat, et de persona ipsius faciat dominus superior quod debebit.</p>
                    <p>Si quis autem auxilium illi dederit, consilium, uel fauorem, uel ipsum receptauerit cum preda, uel eciam sine preda: nisi monitus infra diem sibi prefixum emendauerit, pena simili puniatur.</p>
                    <p>Consanguinei et parentes ipsius teneantur iurare, quod ei non procurabunt auxilium uel fauorem, sed ei, sicut et alii, facient uiuam guerram.</p>
                    <p>Quod si facere recusauerint, in manu domini sint ipsi, et bona ipsorum.</p>
                </div>
                <div>
                    <head>Capitulum 31</head>
                    <p>Si mouens guerram, uel pacis uiolator ad mandatum redire noluerit, firmancia, uel sacramentum solum non recipiatur ab ipso: sed pignora, uel obsides, uel propria persona in bona custodia teneatur, donec emendauerit competenter.</p>
                    <p>Si uero aliqua sunt castra uicina illi qui pacem fregerit, si illi qui pacis factum procurant, communire noluerint, contra illum sine difficultate tradantur, et ipsi guerra finita in eodem statu dominis restituere teneantur, donec emendauerit competenter.</p>
                    <p>Hoc idem de castris paciariis erit obseruandum.</p>
                </div>
                <div>
                    <head>Capitulum 32</head>
                    <p>Item si is qui guerram mouet, damnum intulerit, uel predam abduxerit: uille uel castra per quorum territorium transitum fecerit, damna restituant, nisi pro posse eum arrestauerint et predam defenderint, uel clamauerint, et insequuti fuerint bona fide.</p>
                </div>
                <div>
                    <head>Capitulum 33</head>
                    <p>Si uero de preda huiusmodi scienter emerit quis, ei cuius est, predam sine precio restituat, et tantundem domino pro emenda soluat.</p>
                </div>
                <div>
                    <head>Capitulum 34</head>
                    <p>Si uassalli homines rebellauerint, uel insurgere attentauerint contra dominos: pax adsistat dominis contra eos.</p>
                </div>
                <div>
                    <head>Capitulum 35</head>
                    <p>Item statuimus ut aliquis amiciciam, familiaritatem, uel treugas non habeat cum faiditis, uel aliis qui guerram mouerunt: de bonis suis expensas faciat contra illos, et damna data restituat, alias ad utilitatem domini puniendus.</p>
                </div>
                <div>
                    <head>Capitulum 36</head>
                    <p>Nullus eciam latrones, ruptarios, uel lacinones accipiat, sed ab omnibus abiiciantur: et si quis eos tenuerit, damna per eos illata restituat ad uocem simplicem conquerentis, et pacis reputetur infractor.</p>
                </div>
                <div>
                    <head>Capitulum 37</head>
                    <p>Precipimus eciam quod quando aliquis guerram mouerit, fiat contra eum sacramentum de nouo: quod qui procurare noluerit, fractor pacis reputetur: modo eciam expresse fiat sacramentum contra inimicos fidei atque pacis.</p>
                    <p>Uidelicet Guillelmum dictum dominum de Petra pertusa, Gauserandum du. qui tenet Podium Laurentium, Raimundum de Mort. et excommunicentur, et perpetuo sint exheredati, nec absolui possint a sentencia, nisi per sedem apostolicam, uel legatum de eius latere destinatum.</p>
                </div>
                <div>
                    <head>Capitulum 38</head>
                    <p>Inhibemus eciam ut barones, castellani, milites, ciues burgenses, seu eciam rurales, coniuraciones, colligaciones, confratrias, seu alias quascumque obligaciones fide uel iuramento, seu qualibet alia firmancia interposita, facere non presumant.</p>
                    <p>Quod si fecerint, baro in centum libris currentis monete puniatur, castellanus in sexaginta, miles in quadraginta, ciuis uel burgensis in uiginti, et rurales in centum solidis.</p>
                    <p>Si que uero coniuraciones uel colligaciones usque nunc facte sunt, eas decernimus irritas et inanes: statuentes, ut omnes abiurare teneantur easdem.</p>
                </div>
                <div>
                    <head>Capitulum 39</head>
                    <p>Item nullus castrum uel uillam furetur de his que ab ecclesia tenentur, et a rege.</p>
                    <p>Quod qui fecerit, et bona ipsius omnia publicentur, et excommunicatus perpetuo habeatur, nec a sentencia possit absolui, nisi per dominum Papam, uel legatum de ipsius latere destinatum.</p>
                    <p>Mittatur eciam ultra mare, ad terram propriam nullatenus reuersurus.</p>
                </div>
                <div>
                    <head>Capitulum 40</head>
                    <p>Item statuimus quod nullus aliqua occasione alicuius bona per vim rapiat, uel pignora, nec uassallum, nec rem uassalli pro domino capiat: sed si aliquid sibi deberi credit per iudices repetat.</p>
                    <p>Si autem contra hoc aliquis fecerit, tanquam fractor pacis habeatur; et ius quod habebat, amittat.</p>
                    <p>Si uerum nullum ius habuerit, res pignoratas, et earum estimacionem restituat: et in utroque casu, uidelicet si ius habeat uel non habeat, tantumdem domino pro emenda persoluat.</p>
                </div>
                <div>
                    <head>Capitulum 41</head>
                    <p>Pro pace quoque melius conseruanda statuimus quod castra non edificentur de nouo occasione bouarie, uel quacumque alia racione, nec municiones dirute reedificentur.</p>
                </div>
                <div>
                    <head>Capitulum 42</head>
                    <p>Mulieres quoque uidue, et mulieres heredes nobiles, que municiones habent uel castra, inimicis fidei et pacis scienter non nubant.</p>
                    <p>Quod si fecerint, castra ipsa et municiones a terrarum dominis occupentur: ad heredes tamen ipsarum legitime reuersura.</p>
                </div>
                <div>
                    <head>Capitulum 43</head>
                    <p>Nullus omnino iudex occasione expensarum, seu pretextu alicuius consuetudinis, pro iusticia exhibenda aliquid a litigantibus exigere uel extorquere presumat: sed gratis omnibus iusticia exhibeatur, postposita gracia, odio uel timore.</p>
                </div>
                <div>
                    <head>Capitulum 44</head>
                    <p>Si autem aliqui pauperes sint, aut pro paupertate aduocatum habere non possint, det ipsis curia aduocatum, si causa indiguerit aduocato.</p>
                </div>
                <div>
                    <head>Capitulum 45</head>
                    <p>Hec autem statuta precipimus per parochiales presbyteros parochianis diligenter exponi quater in anno, in Dominicis uidelicet diebus, que ieiunia quatuor temporum proxime subsequuntur.</p>
                </div>
                <div>
                    <head>Footnotes</head>
                    <p>[1] Ed. diecesibus,</p>
                    <p>[2] printed across two lines without hiphen as &quot;do minum&quot;.</p>
                </div>
            </div>
        </body>
    </text>
</root>
