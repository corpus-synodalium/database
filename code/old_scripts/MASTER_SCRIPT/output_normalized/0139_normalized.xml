<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Autun</title>
                <recordID>0139</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1286</origDate>
                <dateNotes/>
                <origPlace>Autun</origPlace>
                <diocese>Autun</diocese>
                <province>Lyons</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 139</p>
                <p>Year: 1286</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Autun</p>
                <p>Diocese: Autun</p>
                <p>Province: Lyons</p>
                <p>CountryModern: France</p>
                <p>Latitude: 46.951667</p>
                <p>Longitude: 4.299444</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Hugues d'Arcy</p>
                <p>IssuingAuthorityAlt: None</p>
                <p>RegnalStart: 1286</p>
                <p>RegnalEnd: 1298</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, coll. 467-80</p>
                <p>EditionOther: Mansi, 22, coll 287-306</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>INCIPIUNT STATUTA SYNODALIA TAM NOUA QUAM UETERA</p>
                </div>
                <div>
                    <head>Capitulum 1</head>
                    <p>PRecipitur districtius, ut omnes presbyteri, maxime curam animarum habentes, ueniant ad synodum; et si graui infirmitate detenti, aut alia ineuitabili necessitate uenire non possint, suum mittant capellanum aut clericum loco sui.</p>
                </div>
                <div>
                    <head>Capitulum 2</head>
                    <p>Precipitur archipresbyteris, aut presbyteris ut in eundo et redeundo a synodo honeste ambulent, et honesta querant hospicia, et in eis circumspecte se habeant; ne status clericorum uertatur in opprobrium et contemtum.</p>
                </div>
                <div>
                    <head>Capitulum 3</head>
                    <p>Baptismus cum honore et reuerencia celebretur, et cum magna cautela, et maxime in distinccione uerborum, scilicet Ego te baptizo in nomine Patris et Filii et Spiritus-sancti, amen.</p>
                    <p>Et in Romano sub eadem forma doceant sacerdotes frequenter laicos debere baptizare in necessitate.</p>
                </div>
                <div>
                    <head>Capitulum 4</head>
                    <p>Pro baptismo nihil omnino exigatur, sed quicquid offertur gratis accipiatur.</p>
                </div>
                <div>
                    <head>Capitulum 5</head>
                    <p>Fontes sub sera et claui custodiantur propter sortilegia.</p>
                    <p>Chrisma similiter et sanctum oleum sub claue seruentur.</p>
                </div>
                <div>
                    <head>Capitulum 6</head>
                    <p>Semper sacerdos interroget laicum diligenter, cum in necessitate baptizauerit puerum, quid dixerit aut quid fecerit: et si inuenerit laicum discrete et modo debito baptizasse, et formam uerborum in Romana protulisse, approbet factum, et non baptizet puerum, et tunc oblato puero ad fores ecclesie, suppleatur quod deest, scilicet pabulum salis, et linicio cum saliua.</p>
                    <p>Exorcismi tum dicantur, et super fontes sine mersione omnia fiant que solent fieri.</p>
                </div>
                <div>
                    <head>Capitulum 7</head>
                    <p>Si uero dubium fuerit sub qua forma uerborum puer baptizatus fuerit, tunc sacerdos omnia faciat, et mergens dicat: Si tu non es baptizatus, ego baptizo te, in nomine Patris, et Filii, et Spiritus-sancti.</p>
                    <p>Sin autem, inquirat in quo defecerit, et defectum suppleat.</p>
                    <p>Si in toto defecerit, baptizat puerum, et si aliqua dubitacio interuenerit, ad nos, uel ad officialem nostrum, uel ad penitencialerium nostrum recurrat.</p>
                </div>
                <div>
                    <head>Capitulum 8</head>
                    <p>Ad eleuandum puerum de sacro fonte tres ad plura recipiantur, quod enim amplius est, [1] a malo est.</p>
                </div>
                <div>
                    <head>Capitulum 9</head>
                    <p>Sacerdotes moneant sepe populum ad confirmacionem puerorum.</p>
                    <p>Post baptismum enim debet suscipi sacramentum confirmacionis.</p>
                    <p>Quod si confirmandus adultus fuerit, prius confiteatur et postea confirmetur.</p>
                    <p>Ieiuni et non ad confirmacionem accedant.</p>
                    <p>Sepe dicatur laicis ne diu expectent ad confirmacionem aduentum episcopi; sed ducant ad eum pueros suos, et alios qui non sunt confirmati, ubi eum prope audierint, et secum deferant bandellos latos, mundos, et satis longos, et dicatur eciam eis quod possint nomina confirmandorum mutare in confirmacione, si uelint.</p>
                </div>
                <div>
                    <head>Capitulum 10</head>
                    <p>Nullus sacerdos confirmare presumat, aut uirgines consecrare.</p>
                    <p>Solius enim episcopi est confirmare, uirgines consecrare, aut ordines dare.</p>
                </div>
                <div>
                    <head>Capitulum 11</head>
                    <p>Sacerdos ministrans diligenter attendat quod hostia sit rotunda et integra, et integrum habeat circulum, et quod uinum non sit acetosum, et quod aquam non omittat.</p>
                </div>
                <div>
                    <head>Capitulum 12</head>
                    <p>Si palla altaris inde tincta fuerit, rescindenda est pars illa, et pro reliquiis seruanda.</p>
                    <p>Si super albam uel super casulam deguttet, similiter fiet.</p>
                    <p>Si super uestimentum ceciderit, comburenda est pars illa, et cinis in sacrario reponendus.</p>
                    <p>Si uero in terram ceciderit, lingendus est, et extergendus, et radendus est locus ipse, siue lapis sit, siue lignum, siue terra fuerit, et puluis in loco sacro reponendus.</p>
                </div>
                <div>
                    <head>Capitulum 13</head>
                    <p>Porro si in ipso sanguine musca uel aranea uel aliquid tale ceciderit, quod vix sine uomitu et cum periculo corporis aliter sumi non posset, igne cremandus est, et sanguis Domini sumendus.</p>
                    <p>Illud enim quod intus ceciderit prius debet in calice uino perfundi, et quanto diligentius fieri potest ablui, et super piscinam comburi debet, et illam ablucionem sacerdos sumere debet.</p>
                    <p>Quod si fides ipsa id quod ceciderit quempiam sumere fecerit, Deo gracias.</p>
                    <p>Quod si de corpore Domini super pallam altaris aliquid ceciderit, uel super aliud uestimentum, non incidatur, sed uino abluatur, et a ministro sumatur uinum illud.</p>
                    <p>Quod si infirmo datum reiicitur, prout diligentius poterit, suscipiatur et constrictum in calice cum uino sumatur; si integrum sumi non potest, eo quod ex ore alterius proiectum fit, reus huiusmodi negligentie, et qui cum eo participes fuerint culpe, competenti subiaceant discipline.</p>
                    <p>Si autem super lignum uel super lapidem ceciderit, modus supradictus de sanguine Domini obseruandus.</p>
                </div>
                <div>
                    <head>Capitulum 14</head>
                    <p>Linteamina altaris et indumenta sepe abluantur ob reuerenciam et presenciam Saluatoris nostri et totius curie coelestis que cum eo presens est, quotiescumque missa celebratur.</p>
                </div>
                <div>
                    <head>Capitulum 15</head>
                    <p>Non permittant presbyteri diaconos deferre infirmis corpus Domini nostri IESU-CHRISTI, sed in necessitate, cum sacerdos absens fuerit.</p>
                    <p>Sed semper sacerdotes cum magna reuerencia et maturitate deferant illud in pixide eburnea bene clausa propter casum, et cum lucerna precedente, cantantes VII. psalmos et alias oraciones.</p>
                    <p>Sic enim persoluent debitum infirmo, et audientes inuitabuntur ad exhibendam Deo reuerenciam et honorem.</p>
                </div>
                <div>
                    <head>Capitulum 16</head>
                    <p>Moneantur frequenter et communiter laici, ut ubicumque uiderint deferri corpus Domini, statim genua flectant tamquam Domino et Creatori suo in terram, et iunctis manibus, quousque transierit, orantes.</p>
                </div>
                <div>
                    <head>Capitulum 17</head>
                    <p>Sacerdos siue diaconus corporalia sepe abluat in uase mundo ad hoc specialiter deputato, indutus superlicio.</p>
                    <p>Omnes abluciones, si fieri potest, in piscina reponentur, uel saltem reponantur in baptisterio.</p>
                </div>
                <div>
                    <head>Capitulum 18</head>
                    <p>Item, linteamina altaris et indumenta sacerdotalia non nisi a sacerdote, uel a diacono, uel ab aliqua matrona honesta, uel uirgine, sine apposicione aliorum pannorum debent lauari conuenienter: quia absurdum est in sacris sustinere quod esset indecorum in profanis.</p>
                </div>
                <div>
                    <head>Capitulum 19</head>
                    <p>Cum summa reuerencia deferatur oleum sacrum ad infirmos, et eos ungant sacerdotes cum magno honore, et oracionum celebritate, que ad hoc sunt ordinate, et nihil penitus inde exigatur, siue a paupere, siue a diuite: sed si quid gratis datum fuerit, in eleemosina recipiatur.</p>
                </div>
                <div>
                    <head>Capitulum 20</head>
                    <p>Ad sacramentum extreme-unccionis moneant sepe populum sacerdotes non tantum diuites et senes, sed pauperes et iuuenes et omnes, maxime a XIV. annis et supra, ut communiter se paratos exhibeant cum necessitas fuerit: quia per hoc sacramentum uenialia dimittuntur peccata; et quandoque alleuiatur infirmus et ad ueram contricionem et eterni gaudii consecucionem animus incitatur.</p>
                    <p>Doceant autem sacerdotes populum hoc sacramentum posse licite iterari et sepe recipi, scilicet in qualibet magna infirmitate uel necessitate, cum metus est mortis, et post susceptum licite posse reuerti eum qui conualuerit ab infirmitate ad opus coniugale.</p>
                </div>
                <div>
                    <head>Capitulum 21</head>
                    <p>Librum qui dicitur manuale singuli presbyteri parrochiales habeant, ubi continetur ordo extreme-unccionis, catechismi, baptismi et huiusmodi.</p>
                    <p>Habeant eciam singuli capellani ordinarium officiorum ecclesie, secundum usum qui seruatur in maiori ecclesia, et libros alios in quibus possit competenter diuinum officium tam diurnum quam nocturnum celebrari.</p>
                </div>
                <div>
                    <head>Capitulum 22</head>
                    <p>Prohibeant sacerdotes sub pena excommunicacionis choreas in cimiterio uel in ecclesia duci.</p>
                    <p>Moneant eciam ne alibi fiant, quia ut dicit Augustinus, melius est diebus dominicis et festiuis fodere uel arare, quam choreas ducere.</p>
                    <p>Quam graue peccatum sit in loco sacro choreas et berlaciones ducere, perpendi ex penitencia secundum canonum rigorem talibus iniungenda potest.</p>
                    <p>Si quis berlaciones ante ecclesias sanctorum fecerit, emendacione pollicita tribus annis peniteat.</p>
                </div>
                <div>
                    <head>Capitulum 23</head>
                    <p>Precipitur sacerdoti, ut diuino officio celebrato, et populo regresso ad propria, ecclesias suas firmare studeant diligenter.</p>
                </div>
                <div>
                    <head>Capitulum 24</head>
                    <p>Nullus de nouo in cimiterio permittatur edificare, nec domus aliqua si destructa fuerit, durante per annum ruina, ibi reedificetur, nec fimus, nec immundities in cimiteriis adunetur.</p>
                </div>
                <div>
                    <head>Capitulum 25</head>
                    <p>Nulli clerico seruire permittatur altari, nisi cum superlicio aut cappa clausa.</p>
                </div>
                <div>
                    <head>Capitulum 26</head>
                    <p>Nullus bis in die audeat missam celebrare, aut cum duplici introitu, nisi in magna necessitate, excepto die Natiuitatis et Resurreccionis Domini.</p>
                </div>
                <div>
                    <head>Capitulum 27</head>
                    <p>Nullus antequam matutinas dixerit canonicas et primam presumat aliqua necessitate missam celebrare.</p>
                </div>
                <div>
                    <head>Capitulum 28</head>
                    <p>Sacerdos circa confessionem maximam curam habeat et cautelam, et diligenter inquirat peccata usitata singulatim, inusitata autem non nisi a longe per aliquam circumstanciam: sic tamen ut ceteris detur materia confitendi.</p>
                    <p>Ad audiendam confessionem apertum locum sibi eligant sacerdotes, ut communiter ab omnibus uideri possint, et in locis editis aut extra ecclesiam nullus accipiat confessionem, nisi in premaxima necessitate.</p>
                </div>
                <div>
                    <head>Capitulum 29</head>
                    <p>In confessione habeat sacerdos oculos in terram, uultum humilem, nec faciem respiciat confitentis, et maxime mulieris, causa honestatis, et eam pro posse suo pluribus modis suadeat ut integre confiteatur, aliter dicat ei nihil ualere.</p>
                </div>
                <div>
                    <head>Capitulum 30</head>
                    <p>Sacerdotes maiora peccata reseruent maioribus in confessione, sicut homicidia, sacrilegia, peccata contra naturam, incestus, et stuprum uirginum, iniecciones manuum in parentes, uota fracta et huiusmodi.</p>
                </div>
                <div>
                    <head>Capitulum 31</head>
                    <p>Sunt autem tria in quibus nullus habet potestatem, nisi solus papa uel eius mandatum, scilicet inieccio atrox in clericos uel quoscumque religiosos, incendia ecclesie, et simonia.</p>
                    <p>Nihilominus rei talium remittendi sunt ad episcopum.</p>
                </div>
                <div>
                    <head>Capitulum 32</head>
                    <p>In confessione sibi caueant sacerdotes ne inquirant nomina personarum cum quibus peccauerint confitentes ei, sed circumstancias et qualitates.</p>
                </div>
                <div>
                    <head>Capitulum 33</head>
                    <p>Nullus ira uel odio uel eciam mortis metu in aliquo audeat reuelare confessionem signo uel uerbo generaliter uel specialiter, ut dicendo Ego scio qualis estis.</p>
                    <p>Et si reuelauerit, debet sine misericordia degredari.</p>
                    <p>Extra de penitencia et remissione cap. omnes.</p>
                </div>
                <div>
                    <head>Capitulum 34</head>
                    <p>Nullus sacerdos audeat dubio casu perficere matrimonium, episcopo inconsulto, sed ad eum semper omnes matrimonii dubitaciones deferat.</p>
                    <p>Prohibetur districte sub pena suspensionis, ne ullus sacerdos aut capellanus exigat aliquid ante benediccionem nupcialem, siue pro testimonio ferendo, siue pro matrimonio celebrando occasione ferculorum que debentur pro nuptiis.</p>
                </div>
                <div>
                    <head>Capitulum 35</head>
                    <p>Celebrato matrimonio recipiat fercula sua, et sic exigat si necesse fuerit.</p>
                    <p>Prohibeant sacerdotes publice in ecclesia sub pena excommunicacionis quod nullus coniugatus transeat ad religionem, aut recipiatur nisi per episcopum.</p>
                </div>
                <div>
                    <head>Capitulum 36</head>
                    <p>Prohibeant sacerdotibus, ne testamenta sua ordinent per manum laicalem, et quod de consilio archipresbyterorum uel eorum uices gerentium ordinent et pro posse suo in uita et in sanitate sua existentes sua conficiant et ordinent testamenta, et ipsi frequenter laicis prohibeant, ne sua testamenta faciant sine presencia sacerdotis.</p>
                </div>
                <div>
                    <head>Capitulum 37</head>
                    <p>Prohibetur districte ne pro interragio corpus differatur sepeliri, sed post sepulturam, si aliquid datum fuerit, in ecclesia recipiatur, et secundum laudabiles consuetudines exigatur.</p>
                </div>
                <div>
                    <head>Capitulum 38</head>
                    <p>Nullus sacerdos uel capellanus teneat in domo sua aliqua occasione mulierem, nisi sit aut soror, aut mater, aut alia de qua suspicio non habeatur.</p>
                </div>
                <div>
                    <head>Capitulum 39</head>
                    <p>Prohibemus eciam ne sacerdotes uel clerici, occasione alicuius consuetudinis, pro baptismo, pro sepultura, pro benediccione nupciali, siue aliis ecclesiasticis sacramentis aliquid exigere uel extorquere presumant: sed ea liberaliter et sine aliqua difficultate qualibet studeant ministrare.</p>
                    <p>Moneantur tamen laici ne quod pro reuerencia sacramentorum deuocione fidelium introductum est, uelint aliquatenus reuocare.</p>
                </div>
                <div>
                    <head>Capitulum 40</head>
                    <p>Prohibetur sacerdotibus penitus ludere cum deciis, et interesse spectaculis et choreis, et intrare tabernas causa potandi, et sine amico et comite clerico intrare domos alienas, aut discurrere per uicos et plateas, et ne habeant capas allatas et uestes inordinatas omnino prohibetur.</p>
                </div>
                <div>
                    <head>Capitulum 41</head>
                    <p>Item, prohibetur sacerdotibus, ne habeant secum prolem quam genuerint in sacro ordine propter scandalum.</p>
                </div>
                <div>
                    <head>Capitulum 42</head>
                    <p>Nullus clericus uel regularis fideiubeat Iudeo uel feneratori, nec obliget pignori ornamenta ecclesie uel libros Iudeo, et maxime calicem.</p>
                </div>
                <div>
                    <head>Capitulum 43</head>
                    <p>Nullus recipiatur ad predicandum, nisi sit authentica persona, uel ab episcopo missus; et tunc si sit predicator questiarius non admittatur ad predicandum, sed tantummodo exponat indulgenciam quam habet et mandatum.</p>
                </div>
                <div>
                    <head>Capitulum 44</head>
                    <p>Nullus clericus faciat iusiurandum patronis antequam fuerit episcopo presentatus.</p>
                </div>
                <div>
                    <head>Capitulum 45</head>
                    <p>Die dominica precedente synodum sacerdotes qui non habent capellanos, in suis parochiis inquirant publice in ecclesia, si qui infirmi in parochia fuerint: statim eos uisitent, et faciant eis quidquid necesse fuerit ad salutem animarum: ne mora quam sunt facturi in synodo, fiat occasio periculi eorum salutis.</p>
                    <p>Nullus [2]</p>
                </div>
                <div>
                    <head>Capitulum 46</head>
                    <p>Precipitur presbyteris, ut immobilia de bonis ecclesie acquisita tantummodo ecclesiis legant: de iure enim aliud non possunt, de mobilibus uero suis racionabile faciant legatum [3]</p>
                </div>
                <div>
                    <head>Capitulum 47</head>
                    <p>Precipitur presbyteris, ut cum inceperint tenentes hostiam, ut non eleuent eam statim nimis alte, ita quod possit uideri a populo: sed quasi ante pectus teneant eam, donec dixerint hoc est corpus meum: et tunc eleuent ita quod possit a populo uideri.</p>
                </div>
                <div>
                    <head>Capitulum 48</head>
                    <p>Precipitur presbyteris, ut si res ecclesiastice a suis parochiis capte detinentur, capientes res ipsas restitucionem uel recredenciam denegantes, cessent a diuinis ubi fuerit predo uel preda, et predo excommunicetur.</p>
                </div>
                <div>
                    <head>Capitulum 49</head>
                    <p>Item, precipitur nouissime, ut si contigerit cessare a diuinis, ut premissum est, ubi fuerit predo uel preda, et mandata synodalia propter hoc obseruari; ad nostrum officialem Eduensem super remocionem interdicti et absolucionem recurratur; nec remoueatur interdictum, donec primitus res capta restituatur, et damna ecclesie, in qua cessatum fuerit, iniuria facta ecclesie, et iniuria facta ei cui res ablata fuerit, et emenda nostra competens restituta fuerit, ac eciam emendata, et tunc per officialem nostrum Eduensem dicta sentencia interdicti possit remoueri.</p>
                </div>
                <div>
                    <head>Capitulum 50</head>
                    <p>De usurariis autem, quod nouum et uetus reprobat testamentum, precipitur districte, ut singulis diebus dominicis manifestos usurarios excommunicent, et expressis nominibus denuntient excommunicatos.</p>
                </div>
                <div>
                    <head>Capitulum 51</head>
                    <p>Nouissime precipitur contra usurarios, ut excommunicentur singulis diebus dominicis et campanis pulsatis, et candelis accensis, et faciant sacerdotes excommunicaciones, quod publici usurarii in cimiterio nullatenus sepelientur, pena canonica contra negligentes curatos et uicarios nihilominus infligenda.</p>
                </div>
                <div>
                    <head>Capitulum 52</head>
                    <p>Si qui uero se et sua locis religiosis contulerint in uita sua, super his archidiaconus Eduensis consulatur.</p>
                </div>
                <div>
                    <head>Capitulum 53</head>
                    <p>Excommunicentur, monicione premissa, fornicarii.</p>
                </div>
                <div>
                    <head>Capitulum 54</head>
                    <p>Nullus uicarius sine mandato episcopo recipiatur.</p>
                </div>
                <div>
                    <head>Capitulum 55</head>
                    <p>Omnes curati et uicarii mandata habeant synodalia, et si non habeant, penam incurrant.</p>
                </div>
                <div>
                    <head>Capitulum 56</head>
                    <p>Publice excommunicentur interfectores capellanorum et clericorum et qui eos receperint, seu arciores iniurias eis intulerint.</p>
                </div>
                <div>
                    <head>Capitulum 57</head>
                    <p>Capellani in hac parte precauentes, ut dictorum malefactorum nomina habeant, et ipsos singulis diebus dominicis excommunicare non omittant.</p>
                </div>
                <div>
                    <head>Capitulum 58</head>
                    <p>Si qui per annum excommunicacionis sentenciam sustinuerint, nomina eorumdem in subsequenti synodo afferentur.</p>
                </div>
                <div>
                    <head>Capitulum 59</head>
                    <p>Precipitur archipresbyteris et presbyteris, ut si consisterit aliquos esse excommunicatos, denuntient in parochiis suis, postquam excommunicacionis sentenciam per duas quadragenas sustinuerint, et excommunicent eos singulis diebus dominicis et festiuis, et ipsos excommunicatos et aggrauatos auctoritate nostra denuncient, licet litterarum mandatum non receperint: monentes omnes subditos suos, ne cum talibus participent. Et si moniti excommunicatos denunciant, et hoc tamdiu faciant, donec a nobis aliud receperint in mandatis.</p>
                </div>
                <div>
                    <head>Capitulum 60</head>
                    <p>Caueant archipresbyteri, ut eorum subditi ueniant ad synodum in habitu competenti; maxime illi qui in diocesibus sunt extraneis uicini, honeste se habeant in villa.</p>
                </div>
                <div>
                    <head>Capitulum 61</head>
                    <p>Precipitur enim, ne mittantur ad confessiones, nisi sacerdotes.</p>
                </div>
                <div>
                    <head>Capitulum 62</head>
                    <p>Omnibus illis qui cum presbytero corpus Christi secum comitandum deferente infirmos uisitabunt, dominus episcopus xx. dies de iniunctis sibi penitentiis misericorditer relaxat.</p>
                </div>
                <div>
                    <head>Capitulum 63</head>
                    <p>Si quis religiosos curatos seu uicarios super aliquibusdam infestauerit, archipresbyterorum consilium in hac parte requiratur, domini episcopi consignetur.</p>
                </div>
                <div>
                    <head>Capitulum 64</head>
                    <p>De furto, de usura, de rapina sibi ualde caueant sacerdotes, ne committentibus talia iniungant, penitencias missarum, et eleemosinarum, et huiusmodi, priusquam quod poterit reddiderint, non enim dimittitur peccatum, nisi restituatur ablatum.</p>
                </div>
                <div>
                    <head>Capitulum 65</head>
                    <p>Excommunicentur seruientes christiani, et pedisseque, et nutrices, que in seruicio Iudeorum commorantur; et nisi penituerint, tam in uita quam in morte ab omnibus altius euitentur.</p>
                </div>
                <div>
                    <head>Capitulum 66</head>
                    <p>Excommunicentur autem qui dederunt uel premium acceperunt pro celandis illegitimis matrimoniis, et qui se fecerunt et faciunt clandestine benedici.</p>
                </div>
                <div>
                    <head>Capitulum 67</head>
                    <p>Item, precipitur nouissime et districte omnibus archipresbyteris, curatis et uicariis, et de nouo, ut super matrimoniis de cetero contrahendis, siue sint nobiles, siue alii, quicumque uelint contrahere matrimonium, ut tribus diebus dominicis aut festiuis IX. leccionum banna publice proclament, ac eciam solemnisent, antequam procedant ad benediccionem nupcialem conferendam, et mandatum huiusmodi nobilium in capellam et aliorum eciam capellas in suis domibus significent: ut publicent coram bonis et capellanis in predictis capellis seruientibus moniciones et inhibiciones super suspensionis et facient de premissis.</p>
                </div>
                <div>
                    <head>Capitulum 68</head>
                    <p>Archipresbyteri uero nomina personarum matrimonium contrahentium, et capellanorum benediccionem impendientium contra mandatum eiusmodi, cum ad noticiam peruenerint, nobis indicent.</p>
                </div>
                <div>
                    <head>Capitulum 69</head>
                    <p>De uicariis autem, precipitur ut de alia diocesi uicarii non admittantur.</p>
                </div>
                <div>
                    <head>Capitulum 70</head>
                    <p>Curati in suis parochiis personis propriis studeant deseruire, precipientes ut curam habentes, dimissis propriis suis, uicarii ne fiant alienis.</p>
                </div>
                <div>
                    <head>Capitulum 71</head>
                    <p>Festa Dei-genitricis Uirginis MARIE et apostolorum et aliorum sanctorum quos celebrare consueuit ecclesia, cum circa eorum celebracionem deuocio populi his diebus requisierit, sub pena excommunicacionis precipimus obseruari: ut eorum meritis et intercessionibus ad eorum consorcia peruenire ualeamus.</p>
                </div>
                <div>
                    <head>Capitulum 72</head>
                    <p>Festa uero Nazarii et Celsi martyrum et beati Lazari iniungantur solemniter obseruari.</p>
                </div>
                <div>
                    <head>Capitulum 73</head>
                    <p>Precipitur ut omnes curati habeant sigilla propria.</p>
                </div>
                <div>
                    <head>Capitulum 74</head>
                    <p>Item, precipitur ne aliquis citet aliquem personaliter, nisi mandatum super hoc receperit, uel nisi causa fuerit criminalis, uel pro ueritate dicenda, uel pro sacramento calumnie faciendo.</p>
                </div>
                <div>
                    <head>Capitulum 75</head>
                    <p>Item, precipitur ne aliquis iudex ordinarius uel delegatus interdicti uel suspensionis seu excommunicacionis sentenciam proferat, nisi semper in scriptis, in quibus eciam exprimat causam uel causas excommunicacionis.</p>
                    <p>Exemplum autem scripture tradatur excommunicato infra mensem, si ab eo fuerit requisitus: alioquin nouerit se suspensum ipso iure.</p>
                </div>
                <div>
                    <head>Capitulum 76</head>
                    <p>Item precipitur, ut nullus iudex participantes excommunicatis ab eo maiori excommunicacione audeat excommunicare ante monicionem canonicam.</p>
                    <p>Postquam uero fuerit monitus quis ne communicet excommunicato; extunc si frequenter ei communicauerit, poterit eum maiori excommunicacione ligare.</p>
                </div>
                <div>
                    <head>Capitulum 77</head>
                    <p>Item precipitur, ut omnes utriusque sexus fideles postquam ad annos discrecionis peruenerint, semel in anno peccata sua sacerdoti proprio confiteantur, et saltem in Pascha recipiat Eucharistie sacramentum, nisi de consilio sacerdotis proprii duxerit abstinendum.</p>
                </div>
                <div>
                    <head>Capitulum 78</head>
                    <p>Item precipitur, ut archipresbyteri de causis audiendis se nullatenus intromittant.</p>
                </div>
                <div>
                    <head>Capitulum 79</head>
                    <p>Item precipitur archipresbyteris, ut ipsi saisiant ecclesias eorum qui non faciunt in eis residenciam personalem, et teneant illas, donec aliud a nobis super hoc receperint mandatum.</p>
                </div>
                <div>
                    <head>Capitulum 80</head>
                    <p>Item precipitur archipresbyteris, ut non recedant a villa sine mandato nostro speciali.</p>
                </div>
                <div>
                    <head>Capitulum 81</head>
                    <p>Item nouissime precipimus, ut in ecclesiis uestris diebus dominicis et festiuis statutum huiusmodi publicetis: uidelicet quicumque mandatum uel preceptum seu licenciam alicui dederint capiendi illos qui in aliquas sentencias excommunicacionis protulerint, seu illos ad quorum instanciam sunt prolate, uel easdem sentencias obseruantes, uel nolentes participare excommunicatis, ex eisdem sententiis: nisi mandatum seu preceptum, seu licenciam reuocauerint, re in reaggrauacione existente, in excommunicacionis sentenciam auctoritate apostolica incidant ipso facto.</p>
                </div>
                <div>
                    <head>Capitulum 82</head>
                    <p>Item, precipitur quod si ad bonorum capcionem accione ipsorum mandati siue licentie processum fuerit, restituta spoliatis aut satisfaccio pro ipsis impensa, ipso facto sentenciam excommunicacionis incurrent supradicti mandatores siue preceptores, seu licenciam concedentes.</p>
                    <p>Eadem quoque sentencia excommunicacionis sunt innodati omnes qui obediunt predictis mandantibus, precipientibus, et licenciam concedentibus in premissis uel in aliquo premissorum.</p>
                    <p>Qui autem in eadem sentencia permanserint duorum mensium spacio; extunc non possint, nisi per sedem apostolicam absolucionis beneficium obtinere.</p>
                </div>
                <div>
                    <head>Capitulum 83</head>
                    <p>Item, denuntientur excommunicati auctoritate apostolica singulis diebus dominicis omnes illi qui restringunt ecclesiasticas libertates, nec non qui de cetero seruari faciunt statuta, edicta, consuetudines introductas contra ecclesia libertatem.</p>
                </div>
                <div>
                    <head>Capitulum 84</head>
                    <p>Item, statuarios, scriptores statutorum ipsorum, nec non illos qui presumserint iudicare, uel in publicam formam resoluere iudicata.</p>
                </div>
                <div>
                    <head>Capitulum 85</head>
                    <p>Item, omnes illi denuntientur excommunicati auctoritate nostra, qui impediunt uel perturbant iurisdiccionem curie nostre Eduensis tacite uel expresse.</p>
                </div>
                <div>
                    <head>Capitulum 86</head>
                    <p>Sunt nonnulli qui se sponte et proprie uoluntatis arbitrio damnacioni perpetue mancipant et eterne, dum excommunicacionis sentenciam in eos iuste latam, non breui tantum temporis interuallo, sed indurato animo contumaciter sustinent ultra annum: non attendentes quod medicinalis est excommunicacionis sentencia, non mortalis; et quod sancta mater ecclesia numquam claudit gremium redeundi.</p>
                    <p>Ideoque statuimus, et ordinamus, quod omnes ecclesiarum curati uel eorum uicarii in ecclesiis suis publice et solemniter in parochiis suis publicent et exponant, quod si deinceps sint aliqui de subditis nostris, cuiuscumque condicionis, aut status, qui excommunicacionis sentenciam, ut premittitur, sustinere presumserint ultra annum; contra ipsos acrius quam poterimus procedemus: cum excommunicacio tanto temporis interuallo tam prolixa morosa pertinacia et obstinacio, per quas quis efficitur membrum diaboli, heresim sapere uideatur.</p>
                </div>
                <div>
                    <head>Capitulum 87</head>
                    <p>Item, ut rectores ecclesiarum parochialium nostre diocesis deinceps, auctore Domino, plenius habeant scienciam predicandi, ut commissum sibi populum frequenter reficiant pabulo spirituali.</p>
                </div>
                <div>
                    <head>Capitulum 88</head>
                    <p>Statuimus et ordinamus, quod singuli archipresbyteri nostre diocesis duos ecclesiarum rectores de singulis archipresbyteratibus, quos magis dociles, idoneos, et paratos cognouerint, et ad audiendam theologiam, et proficiendos in eadem nobis aut officiali nostro ipse statuendo omni gracia [4] cessantibus et fauore.</p>
                </div>
                <div>
                    <head>Capitulum 89</head>
                    <p>Item, precipimus firmiter et districte, quod omnes singuli ecclesiarum rectores nostre diocesis, uel eorum uicarii, singulos parochianos suos in generali moneant efficaciter et inducant, ut uir et uxor cuiuslibet domus, aut saltem alter eorum, et liberi de domo intelligibiles et capaces ad ecclesiam suam parochialem conueniant singulis diebus dominicis et festiuis ad diuinum officium audiendum, et mandata ecclesiastica audienda, et quod sacerdotes eorum confessiones audientes loco penitentie iniungant eisdem pro bono obedientie premissa facienda, et quod ipsi sacerdotes suos subditos erudiant in oracione dominica Pater noster, et symbolo apostolorum Credo in Deum, et missis suis aut predicacionibus frequenter exponant pro sciencia et industria sua, quas sibi Dominus administrauerit, et eterne uite premium et gloriam, et penas inferni uarias et diuersas quas damnati eternaliter sustinebunt, et uias pro modulo sue scientie exponant.</p>
                </div>
                <div>
                    <head>Capitulum 90</head>
                    <p>Item, cum decime sint distribucio egentium animarum, quas in signum dominii uniuersalis sibi Dominus specialiter reseruauit, et pro facto non ab homine, sed ab ipso Domino institute sint, quasi cibus in domo Domini pro ministris et seruientibus ecclesie sustentandis.</p>
                    <p>Uobis uniuersis et singulis precipimus firmiter et districte, quatenus laicis parochianis uestris, quos uobis constat decimas detinere, frequenter exponatis, et maxime cum eorum confessiones contigerit uos audire, quod eas in suarum periculum detineant animarum.</p>
                    <p>Aliis autem, qui ueram decimam non persoluerint, similiter exponatis et dicatis, quod ueram reddant decimam, et persoluant illis sacerdotibus, a quibus ecclesiastica receperint sacramenta, et quod aliter saluari non possint, scriptura testante que ait, quod tales Dominus ad decimam reuocabit, cum non dimittatur peccatum, nisi restituatur ablatum.</p>
                </div>
                <div>
                    <head>Capitulum 91</head>
                    <p>Item, cum religiosis tam exemtis quam non exemtis sit a iure generaliter interdictum, ne decimas sine consensu episcoporum de manu recipiant laicorum, aut ab ipsis religiosis in feodum tenere recognoscant, et nisi illas dumtaxat decimas, quas laici ante Lateranense concilium detinebant: distinctius uestrum quilibet solemniter inquirat, an religiosi quicumque exemti aut non exemti, siue clerici aliquas decimas acquisierint a laicis a triginta annis citra in nostro episcopatu Eduensi.</p>
                    <p>Quod si facta inquisicione uobis constiterit ita esse, aut talia fieri potuerint in futurum, nobis aut officiali nostro sine more dispendio nuntietis.</p>
                </div>
                <div>
                    <head>Capitulum 92</head>
                    <p>Item, uestram prudenciam scire uolumus, quod si pro eo in reges, principes, barones, nobiles, bailliuos, ministros eorum, uel alios excommunicacionis, suspensionis, interdicti fuerit sentencia promulgata, aliquos in persona sua aut bonis suis uel suorum grauari, eos qui tales sentencias obseruantes uel taliter excommunicatis communicare uolentes, nisi datam sentenciam reuocare duxerit re integra, uel si occasione huius licentie ad capcionem bonorum alicuius fuit processum, nisi bona ipsa infra octo dierum spatium fuerint restituta, aut condigna expressa satisfaccio, in excommunicacionis sentenciam incidant ipso facto.</p>
                    <p>Eadem quoque sentencia innodati utentes tali licencia sibi data atque committenda.</p>
                    <p>Dari licencia prohibetur aut talia committere per seipsum.</p>
                    <p>Qui autem in eadem sentencia permanserit spacio duorum mensium, extunc ab ea non potest, nisi per sedem apostolicam absolucionis beneficium obtinere.</p>
                </div>
                <div>
                    <head>Capitulum 93</head>
                    <p>Item, sub pena excommunicacionis inhibemus omnibus et singulis ecclesiarum rectoribus, ut secum uicarios aliquatenus non assumant, donec eos aut officiali nostro duxerint presentandos: quos tales esse uolumus, qui sciant legere, construere, intelligere, et cantare.</p>
                </div>
                <div>
                    <head>Capitulum 94</head>
                    <p>Item, uniuersis et singulis archipresbyteris precipimus firmiter et districte, quod cum omni solercia et cura adhibita diligenter inquirant, et subtiliter inuestigent ab archipresbyteratibus suis, si sint aliqui sacerdotes aut clerici lusores, tabernarii, negociatores, secum suspectas mulieres tenentes, et precipue incontinentis uite.</p>
                    <p>Quos autem tales inuenerint, eorum nomina nobis aut officiali nostro quam citius potuerint mittere non postponant.</p>
                </div>
                <div>
                    <head>Capitulum 95</head>
                    <p>Item, cum in Lateranensi concilio salubriter fuerit institutum, ne monachi singuli ponantur per uillas et oppida, sed secum unum habeant ad cautelam: cuius in iis que Dei sunt et obseruantie regularis tam consorcio quam solacio perfruatur; cum solitudo merito reprobetur, Salomone dicente: ue soli, quia cum ceciderit, non est qui subleuet eum.</p>
                    <p>Ideoque statuimus, et precipimus sub pena excommunicacionis, quod singuli priores, tam monachi quam canonici regulares canonicos non habentes in episcopatu nostro, extunc manentes secum monachum unum aut canonicum regularem habeant, iuxta concilium memoratum, nisi ex causa racionabili aliud a nobis fuerit ordinatum.</p>
                    <p>Precipientes uobis archipresbyteris omnibus et singulis, quod si in cognicionem uestram aut aliquorum uestrum deuenerit, priores aliquos aut aliquem in episcopatu nostro statutum et preceptum nostrum infringere, et firmiter non seruare [5] nobis aut officiali nostro sine more dispendio renuntietis: ut tales aut talem puniamus pena debita transgressores.</p>
                </div>
                <div>
                    <head>Capitulum 96</head>
                    <p>Item, de non residentibus, ut ecclesiarum rectores gregis dominici diligentius et efficacius curam gerant, statuimus et precipimus firmiter et districte, ut omnes ecclesiarum rectores nostre diocesis in ecclesiis suis residenciam faciant personalem, nisi super hoc a nobis graciam obtineant specialem.</p>
                    <p>Sciant omnes et singuli predicti ecclesiarum rectores, quod si qui fuerint, qui a nobis graciam obtinuerint supradictam, quartam partem redituum et prouentuum ecclesiarum suarum durante gracia supradicta, in refeccionem et reparacionem domorum illarum ecclesiarum suarum quarum rectores talem a nobis graciam fuerint assecuti, aut alio modo iuxta nostre disposicionis arbitrium, in utilitate talium ecclesiarum; aliam uero quartam partem in opus fabrice beati Nazarii statuimus et ordinamus conuertendam.</p>
                    <p>Statutam aliam ad eos extendi uolumus qui de nostra licencia et gracia audierint theologicam facultatem.</p>
                </div>
                <div>
                    <head>Capitulum 97</head>
                    <p>Item, forma concilii generalis, per quod clandestina matrimonia fieri districtius inhibentur, cum penis ibidem adiectis presenti scripto in uestrum omnium referimus noticiam pleniorem.</p>
                    <p>Si matrimonia fuerint contrahenda in ecclesiis, per presbyteros publice proponantur, competenti termino prefinito, ut infra illum qui uoluerit legitimum impedimentum opponat.</p>
                    <p>Quo quidem pretermisso, et bannis faciendis in ecclesia similiter pretermissis, talia matrimonia clandestina reputantur.</p>
                    <p>Ideoque firmiter inhibemus, ne quibuslibet matrimonium inter se contrahere uolentibus impendatur benediccio nupcialis, nisi bannis prius in ecclesia propositis tribus diebus dominicis aut festiuis: perniciosa consuetudine inter nobiles super hoc hactenus obseruata aliquatinus non obstante.</p>
                    <p>Quod si secus factum fuerit, pena est ut soboles ex tali coniunccione suscepta eciam ignoranter illegitima reputetur.</p>
                    <p>Quod uerum intelligo si in gradu prohibito contraherent.</p>
                </div>
                <div>
                    <head>Capitulum 98</head>
                    <p>Item, cum in utroque tam nouo quam uetere Testamento damnetur improba usurarum uorago, ac eciam multis questionibus super hoc per summos pontifices promulgatis pena manifesta usurariis imponatur: penas predictas hic inferius annotamus.</p>
                    <p>Porro usurarii manifesti nec ad communionem altaris debent admitti, nec christianam, si in hoc peccato decesserint, accipiant sepulturam; sed nec oblacionem eorum quisquam accipere debet: qui autem receperit, aut tales christiane tradiderit sepulture; et que acceperit reddere compellatur, et donec ad arbitrium episcopi satisfecerit, ab officii sui manebit excusacione suspensus.</p>
                </div>
                <div>
                    <head>Capitulum 99</head>
                    <p>Item, quamquam usurarii manifesti, de usuris quas receperunt satisfieri expressa quantitate uel distincte in ultima uoluntate mandauerint, tamen eis ecclesiastica sepultura denegetur, donec de usuris suis fuerit prout facultates patiuntur eorum plenarie satisfactum, uel illis quibus est restitucio facienda, si presto sint, aut aliis qui pro eis possunt acquirere, uel eis assentientibus loci ordinario, uel eius uices gerenti, siue rectori ecclesie sufficienter cautum de restitucione facienda.</p>
                    <p>Omnes enim religiosi qui usurarios manifestos tradunt ecclesiastice sepulture, penas incurrunt superius annotatas.</p>
                </div>
                <div>
                    <head>Capitulum 100</head>
                    <p>Item, nullus interesse debet in manifestorum usurariorum testamentis.</p>
                </div>
                <div>
                    <head>Capitulum 101</head>
                    <p>Item, nullus debet eos recipere ad confessionum, aut eos absoluere, nisi de usuris satisfecerint, uel de satisfaciendo pro suarum uiribus facultatem prestant, ut premittitur, idoneam caucionem.</p>
                    <p>Testamenta autem manifestorum aliter non ualeant, sed sunt irrita ipso iure.</p>
                </div>
                <div>
                    <head>Explicit</head>
                    <p>Expliciunt mandata synodalia.</p>
                </div>
                <div>
                    <head>Footnotes</head>
                    <p>[1] Ed. &quot;ampliusest&quot;?</p>
                    <p>[2] Gap marked with &quot;. . .&quot;.</p>
                    <p>[3] Gap of more than one line marked with dots.</p>
                    <p>[4] Gap marked with &quot;. . . . .&quot;.</p>
                    <p>[5] Gap marked with &quot;. . . . . .&quot;.</p>
                </div>
            </div>
        </body>
    </text>
</root>
