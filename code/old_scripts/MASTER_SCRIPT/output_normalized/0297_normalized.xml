<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Melfi</title>
                <recordID>0297</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1284-03-28</origDate>
                <dateNotes/>
                <origPlace>Melfi</origPlace>
                <diocese>Melfi</diocese>
                <province>[Holy See]</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 297</p>
                <p>Year: 1284</p>
                <p>Month: 3</p>
                <p>Day: 28</p>
                <p>Circa: None</p>
                <p>DatingNotes: None</p>
                <p>Place: Melfi</p>
                <p>Diocese: Melfi</p>
                <p>Province: [Holy See]</p>
                <p>CountryModern: Italy</p>
                <p>Latitude: 41</p>
                <p>Longitude: 15.65</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Gerardo Bianchi da Parma</p>
                <p>IssuingAuthorityAlt: Gerardus Blancus</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: issued by Cardinal-Legate</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Herde, Legation...Gerhard v. Sabina, 46-53</p>
                <p>EditionOther: Mansi 24, col 569-576</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Uniuersis presentes litteras inspecturis Gerardus miseracione diuina Sabinen. episcopus, apostolice sedis legatus, salutem in domino sempiternam.</p>
                    <p>Noueritis nos apud Melfiam in generali uocacione prelatorum regni Sicilie citra Farum constituciones annotatas inferius edidisse in eodem regno imposterum obseruandas.</p>
                </div>
                <div>
                    <head>Capitulum 1</head>
                    <p>Sponsa Christi, fidelium mater omnium et magistra, sacrosancta uidelicet Romana ecclesia, orthodoxorum patrum atque doctorum firmissimis uallata sententiis spiritum sanctum a patre et filio ab eterno procedere publice tenet, docet et predicat et eciam profitetur.</p>
                    <p>Cum itaque unumquemque fidelium, qui saluus esse uoluerit et eterne dampnacionis non subire iudicium, cum ea sentire tenere oporteat et eciam profiteri, nos, ut inter eos, quos catholice fidei finire debet integritas, nullius uarietatis inuolutum uendicet sibi locum, salubriter constitucione presenti duximus statuendum, ut omnes Greci clerici in regno Sicilie existentes, ut discrepare nequaquam uideantur a capite sed in premissis salubrius sentire cum ipso, in illa parte symboli, ubi dicitur: [1] Et in spiritum sanctum dominum et uiuificantem, qui ex patre, ad hoc salubriter adiciant, cantent, profiteantur firmiter et obseruent: [2] filioque procedit, et illud in suis libris, in quibus symbolum scriptum habent, infra duos menses a tempore publicacionis constitucionis huiusmodi ad perpetuam et in futuram memoriam faciant annotari, ad quod, si in animarum suarum periculum super hoc fuerint contemptores, uolumus eos per locorum ordinarios et prelatos per subtraccionem et priuacionem beneficiorum suorum compelli.</p>
                    <p>Si uero locorum ordinarii uel prelati infra unum mensem predictos duos immediate sequentem super compulsione et correccione huiusmodi fuerint negligentes, tamdiu a pontificalibus, si episcopi uel superiores fuerint, quod si minores, qui immediate preesse noscuntur, ab officio ipso facto auctoritate constitucionis huiusmodi nouerint se suspensos, donec per illacionem debite castigacionis innoxios negligenciam suam in melius reformarint; et ad hoc, ut huiusmodi salubre nostre constitucionis edictum effectum efficacius debitum sorciatur, uolumus, quod per episcopos siue prelatos eosdem sub pena predicta contra predictos Grecos singulis annis super hoc diligentius inquiratur.</p>
                </div>
                <div>
                    <head>Capitulum 2</head>
                    <p>Cum felicis recordacionis dominus Gregorius papa X olim in concilio Lugdunen. omnes illos, qui clericos uel quaslibet personas ecclesiasticas, ad quos in aliquibus ecclesiis, monasteriis uel aliis piis locis spectat eleccio, pro eo, quod rogati seu alias inducti eum, pro quo rogabantur seu inducebantur, eligere noluerint, uel consanguineos eorum aut ipsas ecclesias, monasteria seu loca cetera beneficiis siue aliis bonis suis per se uel per alios spoliando seu alias iniuste prosequendo grauare presumpserint, ipso facto excommunicacionis sentencia esse uoluerit [3] innodatos, nos eidem constitucioni, ut in regno Sicilie seruetur imposterum, salubriter duximus adiungendum, quod, quicumque clericos uel personas easdem, ad quos eleccio ipsa in locis predictis noscitur pertinere, uel ipsorum consanguineos in personis seu rebus uel bonis eorum uel alias quomodocumque per se uel per alium uel alios directe uel indirecte, ut aliquem uel aliquos eligere debeant, opprimere seu eciam grauare presumpserint, siue ex huiusmodi iniuriis uel grauaminibus uel pressuris secuta eleccio fuerit uel eciam non secuta, ipso facto, ut superius est expressum, excommunicacionis uolumus sententie subiacere.</p>
                    <p>Quam quidem constitucionem nostram uolumus eciam ad prouisiones extendi, ut idem in eis, quod in eleccionibus superius exprimitur, obseruetur.</p>
                </div>
                <div>
                    <head>Capitulum 3</head>
                    <p>Sicut nuper ad nostrum peruenit auditum, nonnulli, qui nati sunt ex Latinis parentibus, dum in minoribus sunt ordinibus constituti, matrimonium contrahunt et postmodum ritus uolentes obseruare Grecorum, quos iidem Greci sumpserunt ab ecclesia primitiua, durantibus matrimoniis huiusmodi se faciunt ad sacros ordines promoueri.</p>
                    <p>Nos itaque insolentiis huiusmodi obuiare uolentes prelatis omnibus districtius inhibemus, ne aliquem clericum coniugatum uxore non emittente castitatis uotum ad sacros ordines promouere presumant, nisi euidenter eis constiterit, quod iidem promouendi de Grecis parentibus sint producti.</p>
                    <p>Uolumus autem, quod prelati, qui scienter tales duxerint ordinandos, per annum a collacione ordinum, quos contulerint, suspensi sint et ordinati ab officio et beneficio perpetuo sint priuati.</p>
                </div>
                <div>
                    <head>Capitulum 4</head>
                    <p>Licet felicis recordacionis dominus Innocentius papa III districte statuendo preceperit, quod, quotiens intra eandem ciuitatem atque diocesim permixti sunt populi diuersarum linguarum habentes sub una fide uarios ritus et mores, locorum pontifices uiros idoneos debeant ordinare, qui secundum diuersitatem rituum et linguarum diuina officia illis celebrent et ecclesiastica sacramenta ministrent instruendo uerbo pariter et exemplo, nonnulli tamen abbates et persone ecclesiastice, qui sub se habent ecclesias et populum Latinorum, auaritie dediti, que idolorum est seruitus, non considerantes premissa quodque in diuersitate huiusmodi, si Grecus Latinis diuina officia celebret, ignorans Latinus populus et Greci sermonis ignarus nesciet, ut est moris, in ecclesia sacerdoti [4] Amen etc. respondere, minime aduertentes sacerdotes Grecos Latinis ipsis preficiunt, qui eisdem celebrant et ministrant ecclesiastica sacramenta, pro eo, quod eos pro minori precio possunt obtinere conductos.</p>
                    <p>Nos itaque uolentes insolencias huiusmodi protinus amouere, hoc fieri sub pena suspensionis, quam ipsos abbates et alios ipso facto incurrere uolumus, si contra fecerint, districtius inhibemus.</p>
                </div>
                <div>
                    <head>Capitulum 5</head>
                    <p>Licet felicis recordacionis dominus Alexander papa III duxerit statuendum, quod clerici, qui focarias habere noscuntur, per prelatos, ut eas a se remouere debeant, moneantur eas minime de cetero admissuri, ita quod, si acquiescere contempserint, eos a beneficiis ecclesiasticis usque ad satisfaccionem condignam suspendere debent et, si eas suspensi detinere presumpserint, debent ipsos ab eisdem beneficiis perpetuo remouere: quia tamen ex constitucione huiusmodi nulla uel modica utilitas euenit propter negligenciam prelatorum, nos huic constitucioni, quam in regno Sicilie obseruari uolumus, duximus adiungendum, ut, si clerici, qui nunc habent publice concubinas, infra duos menses a tempore publicacionis presentis constitucionis huiusmodi computandos concubinas ipsas a se totaliter non amouerint ipsas uel alias in domo propria uel aliena ulterius minime admissuri, ipso facto ab officio et beneficio sint suspensi, et si sic suspensi eas retinuerint usque ad mensem alium, a beneficiis suis per locorum ordinarios perpetuo amoueantur; quam penam extendi uolumus ad eos, qui publice concubinas recipient in futurum.</p>
                    <p>Quod si archiepiscopi, episcopi et alii inferiores exempti et non exempti, ad quos spectat correccio clericorum, ad procedendum per constitucionem huiusmodi contra tales clericos obseruandam fuerint negligentes, tamdiu ab ingressu ecclesie nouerint se suspensos, donec constitucionem ipsam contra clericos ipsos debite execucioni mandabunt.</p>
                    <p>Ut autem mulieres siue concubine huiusmodi, que in eodem crimine scienter participant criminose, penam non possint effugere, si infra tempus prefixum concubinarii, quod superius est expressum, ab eis non recesserint numquam ad eos postmodum rediture, uel alie fuerint, que de nouo sibi concubinarios fecerint, extunc ipso facto excommunicacionis sententie eas uolumus subiacere.</p>
                    <p>Ceterum ne prelatus aliquis ad pecuniarium questum uel lucrum constitucionem huiusmodi presumat conuertere, districtius inhibemus, ne quis pecuniam uel emolumentum aliquod in utilitatem propriam conuertendum recipiat ex hac causa.</p>
                    <p>Quod si contra fuerit perpetratum, si archiepiscopus uel episcopus aut abbas uel alius prelatus exemptus extiterit, qui deliquerit in recepcione huiusmodi, donec duplum eius, quod receperit, in pios usus conuertat, archiepiscopus uel episcopus a pontificali officio, abbas uero uel alius prelatus exemptus ab officio sit suspensus; alii uero abbates minores et inferioris gradus persone sententie excommunicacionis subiaceant ipso facto, a qua absolui non possint, nisi prius duplum eius, quod receperint, in opus pietatis duxerint conuertendum.</p>
                </div>
                <div>
                    <head>Capitulum 6</head>
                    <p>Uolumus eciam, quod uxorati uiuente uxore amasias tenere non debeant uel in domibus propriis uel alienis, qui, quod si monicione premissa bis uel ter predictas expellere non curauerint minime de cetero admissuri, se excommunicacionis sentencia nouerint innodatos, et hii sic excommunicati tamdiu absolui non possint, quamdiu in eorum malicia suas tenendo amasias perdurant, de quibus archiepiscopi, episcopi, abbates et alii inferioris gradus exempti et non exempti eos monendi, castigandi, fustigandi, si necesse fuerit, cum eorum corda habeant indurata, a nobis habeant plenariam potestatem.</p>
                    <p>Ceterum si archiepiscopi, episcopi, abbates et alii inferioris gradus exempti et non exempti hoc, ut obseruent, fuerint negligentes, archiepiscopi et [5] episcopi a pontificalibus sint suspensi, abbates uero et alios inferioris gradus excommunicacionis sententie uolumus subiacere; quam quidem constitucionem nostram uolumus ad illos extendi, qui de cetero admittent amasias, ut modo simili habeantur.</p>
                </div>
                <div>
                    <head>Capitulum 7</head>
                    <p>Cupientes ecclesiarum et locorum ecclesiasticorum uacantium indempnitati salubriter prouidere, hoc edicto in perpetuum ualituro duximus statuendum, ut mortuo archiepiscopo, episcopo uel abbate seu quouis alio prelato canonici, monachi uel clerici ecclesie, monasterii seu loci, cui preerat prelatus huiusmodi sic defunctus, illico inuentarium faciant de bonis ecclesie mobilibus seu loci uel monasterii predictorum procuratoresque constituant, qui custodiant bona ipsa ac fructus, redditus et prouentus prouenientes de bonis ecclesie, monasterii seu loci huiusmodi recipiant, exigant et conseruent et de illis reddant capitulo annis singulis racionem.</p>
                    <p>Nullus autem canonicus, monachus, conuersus, clericus uel laicus de bonis ecclesiarum et locorum huiusmodi appropriare sibi, diripere, distrahere uel in alios quomodolibet illicite transferre presumat, sed omnia futuro pontifici seu prelato deductis legitimis et necessariis expensis tam pro recolleccione fructuum quam aliis oneribus, que incumbunt, integre reseruentur.</p>
                    <p>Procuratoribus uero pro labore ipsorum consideratis ecclesiarum et locorum facultatibus et qualitatibus personarum competens salarium statuatur.</p>
                    <p>Si quis autem aliquid appropriare sibi contra presentis constitucionis tenorem presumpserit, duplum eidem ecclesie infra mensem restituere teneatur.</p>
                    <p>Canonici uero et clerici ecclesiarum et locorum ipsorum, qui procuratores et inuentarium facere ac ablata reddere et racionem, ut superius est expressum, ponere uel recipere contempserint, a beneficiis, que ab eadem ecclesia tenent, per triennium sint suspensi, si fuerint seculares, et si infra tempus predictum se ipsis ingesserint, ipsis perpetuo sint priuati; si autem monachi fuerint seu canonici regulares, ineligibiles ad quamlibet dignitatem seu officium uel beneficium perpetuo habeantur.</p>
                </div>
                <div>
                    <head>Capitulum 8</head>
                    <p>Quia nonnulli prelati ecclesiarum et ecclesiastici uiri cupiditatis vicio laborantes terras, domos et alia bona ecclesiastica immobilia ad longum tempus locare presumunt in ipsius contractus inicio recipientes aliquam pecunie quantitatem et postmodum annis singulis longe minorem, quam ipsorum bonorum seu possessionum fructus ualere noscuntur, et alii ad locaciones huiusmodi faciendas inducuntur minis et terroribus laicorum, statuimus et hoc edicto perpetuo inhibemus, ne aliquis prelatus uel clericus secularis seu eciam regularis domos, terras, possessiones uel queuis alia bona ecclesiastica immobilia aliquibus ultra quinquennium, nisi euidens et manifesta necessitas uel utilitas ecclesie prolixius locacionis tempus exposcat, locare audeat uel presumat, ex qua quinquennali locacione uel prolixiori pecuniam nullam recipiat, nisi sicut tangit annos singulos nomine pensionis, et locacio eadem semper licitacionibus exponatur.</p>
                    <p>Inhibemus insuper uendiciones, permutaciones, emphitheosim et quoslibet contractus alios de rebus ecclesiasticis fieri, nisi in casibus a iure permissis, ita tamen, quod in eis debita semper sollempnitas obseruetur.</p>
                    <p>Nos enim omnes contractus superius nominatos, si aliter eos fieri contigerit, irritos decernimus et inanes, locantes uero et clericos eciam consensum prebentes eisdem, siue seculares fuerint siue eciam regulares, nec non directe uel indirecte, ut predicitur, compellentes eosdem excommunicacionis sentencia innodamus, a qua absolui non possint, quousque de facto reuocetur contractus et ecclesia reddatur indempnis.</p>
                    <p>Possessiones uero et quelibet bona immobilia ultra tempus predictum aliis iam locata ab eisdem prelatis protinus reuocentur, et cum ad ecclesias redierint, non alienentur uel locentur aliter, nisi sicut superius est expressum.</p>
                </div>
                <div>
                    <head>Capitulum 9</head>
                    <p>Cultum diuinum nonnulli ecclesiarum prelati et persone ecclesiastice diminuere et eneruare penitus non uerentes parrochiales ecclesias et capellas sibi subiectas, in quibus monachus uel clericus secularis institui consueuit ad uitam uel ad tempus non modicum, cupiditatis vicio seu carnalitatis affectu aliquibus laicis sub annuo censu concedunt, alii uero ad concessionem huiusmodi minis et terroribus inducuntur, nonnulli eciam non timentes facere fraudem legi bona ecclesiarum et capellarum ipsarum modo predicto locare presumunt, ex quo ecclesie et capelle huiusmodi remanent bonis omnibus spoliate, ita quod in illis nullatenus uel minus debite in diuinis officiis deseruitur.</p>
                    <p>Nos igitur locaciones huiusmodi a iure dampnatas penitus reprobantes expressius inhibemus, ne aliquis prelatus seu persona ecclesiastica secularis uel eciam regularis locacionem huiusmodi faciat seu facienti consenciat uel subscribat, nam in locantes, consentientes et eciam subscribentes nec non et laicos recipientes ecclesias seu terras modo predicto excommunicacionis sentenciam promulgamus, a qua nequaquam absolui possint, quousque contractus sic de facto habitus reuocetur totaliter et ecclesia ipsa eciam indempnis conseruetur.</p>
                </div>
                <div>
                    <head>Capitulum 10</head>
                    <p>Quia constitucionum edicio, que ut plurimum pro reformacione status hominum producuntur, obtinere debet roboris firmitatem, uniuersis archiepiscopis, episcopis et aliis ecclesiarum prelatis per regnum Sicilie constitutis tenore presentium districte precipiendo mandamus, ut constituciones, quas in generali uocacione prelatorum regni Sicilie apud Melfiam in presenti edidimus, obseruent et a subditis suis faciant inuiolabiliter obseruari, et ad hoc, ut efficacius ad noticiam perueniat singulorum, uolumus, quod constituciones ipse per prelatos locorum singulis annis in eorum synodis publice recitentur.</p>
                    <p>Dat.</p>
                    <p>Melfie V kal. aprilis, pontificatus domini Martini pape IIII anno quarto.</p>
                </div>
                <div>
                    <head>Footnotes</head>
                    <p>[1] Originalli &lt;&lt;Et in spiritum...ex patre&gt;&gt;</p>
                    <p>[2] Originalli &lt;&lt;filioque procedit&gt;&gt;</p>
                    <p>[3] Originalli &lt;uoluerit&gt;</p>
                    <p>[4] Originalli &lt;&lt;Amen&gt;&gt;</p>
                    <p>[5] Originalli &lt;et&gt;</p>
                </div>
            </div>
        </body>
    </text>
</root>
