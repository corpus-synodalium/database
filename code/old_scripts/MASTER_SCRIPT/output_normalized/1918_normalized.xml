<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Mainz</title>
                <recordID>1918</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1261</origDate>
                <dateNotes/>
                <origPlace>Mainz</origPlace>
                <diocese>Mainz</diocese>
                <province>Mainz</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1918</p>
                <p>Year: 1261</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Mainz</p>
                <p>Diocese: Mainz</p>
                <p>Province: Mainz</p>
                <p>CountryModern: Germany</p>
                <p>Latitude: 49.98</p>
                <p>Longitude: 8.2791</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Hartzheim III, cols 596-615</p>
                <p>EditionOther: Mansi 23, cols 1079-1106</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: Reissues constitutions of Fritzlar of 1244, and issues new ones too</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>De Hereticis.</p>
                    <p>EXcommunicamus ante omnia, et anathematisamus uniuersos hereticos, quibuscumque nominibus censeantur; facies quidem habentes diuersas, sed caudas ad inuicem colligatas, qui de uanitate conuinciunt in idipsum, dampnati uero per Ecclesiam, seculari iudicio relinquuntur animaduersione debita puniendi.</p>
                    <p>Clericis uero a suis Ordinibus degradandis [1] de ipsis hereticis, postquam manifeste deprehensi fuerint, uel conuicti, ad emendacionem redire uoluerint, ad agendam condignam penitenciam in [2] carcere recludantur.</p>
                    <p>Creditores quoque ipsos, quos similiter [3] receptores, defensores, fautores, excommunicacioni eorum decernimus subiacere, firmiter statuentes: ut Episcopi per Dioceses suas diligentius [4] ad exterminandam hereticam prauitatem, seruatis circa ipsos hereticos, et bona ipsorum, Romanorum Pontificum, et Imperialibus constitucionibus, nec non et statutis Concilii Moguntini, nouissime celebrati.</p>
                </div>
                <div>
                    <head>Capitulum 2</head>
                    <p>De uita et honestate Clericorum.</p>
                    <p>Clerici officia, uel commercia secularia non exerceant, maxime inhonesta; tabernas prorsus euitent, nisi forte causa necessitatis in itinere constituti: choreis, et publicis spectaculis non intersint: coronam, et tonsuram habeant competentem, ad quod per Prelatos suos per subtraccionem officii, uel beneficii compellantur, et si Prelati ipsorum in his desides fuerint, et remissi, per Episcopum suum, uel Metropolitanum, si Episcopus negligens fuerit, a suis dignitatibus suspendantur; et ut Clericorum mores et actus in melius reformentur, continenter et caste uiuere studeant uniuersi, presertim in sacris ordinibus constituti, quatenus in conspectu Omnipotentis Dei puro corde, et mundo corpore, ualeant ministrare: quicumque autem propter uitium incontinentie a Prelato suo suspensus, presumpserit celebrare Diuina, non solum Ecclesiasticis Beneficiis spolietur, uerum eciam pro duplici culpa perpetuo deponatur; nec credat aliquis, posse per alium cum talibus celebrantibus, nisi per Romanum Pontificem dispensari.</p>
                </div>
                <div>
                    <head>Capitulum 3</head>
                    <p>Ut Sacramenta reuerenter ministrentur.</p>
                    <p>Et ut Sacramenta Ecclesie mundius et reuerentius ministrentur, priori Concilio inherentes, statuimus: ut Sacerdotes Baptismum, Oleum infirmorum, seu Uiaticum, camisiis ministrantes albis, uel superpelliciis sint induti, que penes altare reseruentur, et in eundo, redeundo, cum infirmos uisitant, pariter et in Missa eis utantur.</p>
                </div>
                <div>
                    <head>Capitulum 4</head>
                    <p>De Baptismo.</p>
                    <p>Baptismus cum reuerencia summa celebretur, maxime in distinccione et prolacione uerborum, in quibus Sacramenti uirtus consistit, iis scilicet: Ego Baptiso te in Nomine Patris, et Filii, et Spiritus Sancti.</p>
                    <p>Doceant Sacerdotes tam mares, quam feminas in necessitate debere paruulos baptisare eadem forma in suo idiomate, et quod patres et matres proprios infantes, si summa necessitas exigat, poterunt baptisare, et si Sacerdotes super hoc requirentes diligentius, debitam formam in Baptismate seruatam inuenerint, quod factum est, approbent, supplentes eciam baptisatum, quoad unccionem olei in pectore, et in scapulis, et Chrismatis in uertice, quod a laicis est obmissum: si autem in Baptismate debitam formam non inuenerint obseruatam, non differant baptisare.</p>
                    <p>Tres ad suscipiendum de sacro fonte puerum, propter impedimenta Matrimonii, admittantur.</p>
                    <p>Item, statuimus, ut in cunctis Ecclesiis Baptisma, Chrisma, Oleum et Eucharistia sub fideli custodia, clauibus adhibitis, conseruentur: ne possit ad illa temeraria manus extendi.</p>
                    <p>Palla quoque Altaris, corporalia et uestimenta ministrorum munda et nitida conseruentur.</p>
                    <p>Nimis enim uidetur absurdum negligere in sacris, que deceant in prophanis.</p>
                </div>
                <div>
                    <head>Capitulum 5</head>
                    <p>De infirmis.</p>
                    <p>Diaconi, uel inferioris Ordinis Clerici ad Infirmos Eucharistiam deferre non audeant, nisi Sacerdotis absencia uel alia necessitas hoc exposcat.</p>
                </div>
                <div>
                    <head>Capitulum 6</head>
                    <p>Sacerdos uero quilibet plebem suam doceat diligenter, ut cum in celebracione Missarum leuatur Hostia salutaris, quilibet deuote flectat genua sua, uel saltem se reuerenter inclinet, idem faciens, cum eam portat Presbyter ad infirmum, quam in decenti habitu, superposito uelamine, ferat manifeste ac honorifice ante pectus cum omni reuerencia, et honore, atque timore: semper nola paruula, lumine, nisi locorum repugnet distancia, uel temporis qualitas, precedente, ut ex hoc apud homines fides et deuocio augeatur.</p>
                </div>
                <div>
                    <head>Capitulum 7</head>
                    <p>Et quia plerumque infirmus sua confiteri peccata propter multorum presenciam erubescit, id a Sacerdotibus districte precipimus obseruari, ut prius familiariter et secrete audiant confessionem ipsius, si more periculum non obsistat, et postea ad eum Eucharistiam more deferat pretaxato.</p>
                </div>
                <div>
                    <head>Capitulum 8</head>
                    <p>De penitencia.</p>
                    <p>In Confessionibus audiendis maxime adhibeant diligenciam Sacerdotes, ita ut penitente usitata peccata sigillatim et communia, inusitata uero tantum per quasdam circumstancias caute perquirant; ne inexpertis detur materia, quod ante nescierant, perpetrandi.</p>
                    <p>In eminenciori loco Ecclesie sedeant, ut suspicione careant, dum confessiones audiunt, et patienter in Spiritu lenitatis audiant confitentem.</p>
                    <p>In satisfaccionibus iniungendis maioribus maiora reseruent, sicut horrenda sacrilegia, peccatum contra naturam, incestus Uirginum, iniecciones manuum, in parentes, et fracciones uotorum, et huiusmodi: caueat autem omnino Sacerdos, ne uerbo aut signo, aut aliquo modo prodat aliquatenus peccatorem, sed si prudenciorum consilio indigeret, absque omni expressione persone caute requirat: quoniam qui peccatum in penitenciali iudicio sibi detectum presumpserit reuelare, non solum a Sacerdotali officio deponendum decernimus; uerum et ad agendam penitenciam in arctum Monasterium detrudendum.</p>
                    <p>Uerum quia quidam Cofessorum, et si peccatum confitentis non exprimant, circumlocucionibus tamen confitentium, et peccati circumstancias, sub quodam generalitatis uocabulo indirecte publicant confitentem, Concilium proxime celebratum clarius elucidando, statuimus: ut nullus Sacerdos expressa Religione, ordine, seu statu, alicuius peccatum recitet confitentis, imo nec peccati qualitas, locus, seu uicinia perpetrati facinoris specificetur ullo modo, cum ex huiusmodi circumlocucionibus et indiciis, auditoris industria peccatum interdum eliciat peccatoris, et ex specificacione peccati fragilitas ad perpetrandum similia forsitan prouocetur.</p>
                    <p>Sciat autem tria peccata, que in satisfaccionibus iniungendis sunt Domino Apostolico reseruanda, scilicet: in Clericos, uel in quoscumque Religiosos inieccio manuum uiolencia, Ecclesiarum uel Religiosorum locorum incendia et simonia in ordine perpetrata: in aliis uero peccatis minoribus secundum quantitatem culpe, et confitentis possibilitatem, satisfaccionem temperent Sacerdotes.</p>
                    <p>In furto, usura, rapine et fraude, ante omnia iniungant penitentibus, ut si possint, ablata restituant, alias nulla ualebit eis satisfaccio ad salutem, cum non dimittatur peccatum, nisi restituatur ablatum.</p>
                    <p>Prohibemus eciam ne quis Sacerdos ab uno sibi confitente de aliorum peccatis, nominibus expressis inquirat, et ne Missas, quas penitentibus procurandas iniunxit, ipsemet celebrare presumat, et ne pro uiuis fiat aliquod tricennale, uel annuale; quia reconciliacionis Misterium uilipenditur a plerisque, eo quod ad reconciliacionem passim quilibet admittatur districte precipimus: ne quisquam ad reconciliacionis Beneficium de coetero admittatur, nisi litteras plebani sui, uel Sacerdotis exhibeat, continentes utrum penitenciam sibi iniunctam, uel saltem partem eius peregerit, uel utrum uere penitens uideatur: nec ad reconciliacionem recipiantur aliqui nisi uestem et tonsuram habeant solemniter penitentis et ex his utrum uere uel perfecte peniteant, cognoscantur.</p>
                </div>
                <div>
                    <head>Capitulum 9</head>
                    <p>De sepulturis.</p>
                    <p>Sacro eciam approbante Concilio, uniuersos Sacerdotes Ecclesiarum Parochialium, uel Capellarum Ministros excommunicacioni decernimus subiacere, quicumque alicui de plebe sua, siue in uita, siue in morte, directe uel indirecte persuadere presumpserit, ne in Ecclesiis Conuentualibus, uel aliis locis magis Religiosis, sibi eligat sepulturam, cum talis persuasio Sacris Canonibus contradicat, et de auaritie radice procedat.</p>
                </div>
                <div>
                    <head>Capitulum 10</head>
                    <p>De Matrimonio.</p>
                    <p>Matrimonium, secundum quod Concilio nouissime celebrato statuimus, cum omni reuerencia et honore in conspectu Ecclesie celebretur, et cum Matrimonium fuerit contrahendum, per Presbyteros in Ecclesiis tribus diebus Dominicis aut festiuis a se distantibus publice proponatur; ut si quidem impedimentum Matrimonii contrahendi nouerint aliqui, illud [6] infra terminum competentem ab ipsis Presbyteris prefigendum, in facie Ecclesie, sine difficultate reuelent; excommunicacionis quoque sentencia in genere proferatur in omnes huiusmodi impedimentum celantes, a qua sine satisfaccione debita, nullatenus absoluantur: et si qui tempore huiusmodi denunciacionis presentes fuerint, et impedimentum celauerint, postmodum nec ad excusacionem, nec ad testimonium contra ipsum Matrimonium admittantur.</p>
                </div>
                <div>
                    <head>Capitulum 11</head>
                    <p>Ut Episcopi uerbum Dei proponant.</p>
                    <p>Antiquum statutum Moguntini Concilii renouantes, precipimus: ut Episcopi summis Festiuitatibus populo Uerbum Dei proponant, uel, se presentibus, per alios ad hoc idoneos propini faciant, indulgenciam populo, Missamque in eisdem Festiuitatibus in Ecclesiis Cathedralibus celebrent, nisi magna necessitate fuerint impediti.</p>
                </div>
                <div>
                    <head>Capitulum 12</head>
                    <p>De cura animarum.</p>
                    <p>Prohibemus insuper, ne Episcopi, uel Archidiaconi cuiquam curam animarum permittant, nisi saltem quartum decimum etatis sue annum peregerit, et ad hoc ipsum sine dispensacione Episcopi ex iusta causa, et necessitate precedente, nullatenus admittatur, aliter inuestitura non ualeat.</p>
                    <p>Prohibemus insuper, ne illiteratis, et in minoribus Ordinibus constitutis, animarum Regimen committatur, huic eciam adiicimus sanccioni, ne quemquam inuestiant loco [7] presentatum: Episcopus autem, si contra fecerit, ab ingressu Ecclesie, Archidiaconus uero ab officio huiusmodi facti auctoritate Concilii sit ipso facto suspensus, que suspensio citra satisfaccionem debitam minime relaxetur.</p>
                    <p>Si quis uero Clericus Episcopo suo, uel Archidiacono se offerat, tanquam nomine proprio presentatus, [8] ab officio similiter sit ipso iure suspensus, et si conuictus fuerit, Prelato suo taliter illusisse, omnibus beneficiis per Episcopum suum, sine restitucionis spe, in perpetuum spolietur.</p>
                </div>
                <div>
                    <head>Capitulum 13</head>
                    <p>Ne Clerici uel Monachi colligaciones faciant.</p>
                    <p>Excommunicamus preterea Clericos, Monachos, et Canonicos uniuersos, qui colligaciones siue confederaciones fecerint, uel fidei, uel iuramenti interposita caucione, siue in eleccionibus faciendis, siue pro aliis quibuscumque negotiis, contra Canonicas Sancciones; cum ex his colligacionibus suboriantur discordie, que Ecclesiasticam disciplinam, bona Ecclesiarum dissipant, et pericula procurant animarum, uolentes ex federacione huiusmodi neminem obligari.</p>
                    <p>Eadem quoque excommunicacionis sentencia innodamus eos, qui coniuraciones siue confederaciones tales fecerint, sine difficultate et dilacione qualibet, quousque inuicem se absoluant; et quicumque detecti fuerint confederaciones huiusmodi acceptare, si Monachi, uel Canonici fuerint, regulariter de suis Monasteriis tamquam membra putrida excludantur: si Clerici seculares, officiis et beneficiis in perpetuum spolientur.</p>
                </div>
                <div>
                    <head>Capitulum 14</head>
                    <p>De fundacione Ecclesiarum.</p>
                    <p>Prohibemus eciam, ne Religiosi, uel alii quilibet, Ecclesias de nouo fundare, et fundatas transferre sine Episcopi Diocesani licencia, et sine Primarii lapidis benediccione, presumant, aliter fundata Ecclesia diruatur, et is, qui fundauit, si Clericus existat, uel Monachus ab officio suspendatur; alia pena nihilominus iuxta superioris arbitrium puniendus: si laicus fuerit, usque ad satisfaccionem condignam excommunicacionis uinculis innodetur.</p>
                </div>
                <div>
                    <head>Capitulum 15</head>
                    <p>De Altaribus.</p>
                    <p>Altaria superflua per Ecclesias Parochiales omnino tollantur, cum singulis Ecclesiis, non Conuentualibus, ad plus tria sufficiant; nec altare aliquod de nouo fiat, nisi Episcopo permittente, ac tantum eidem altari in prouentibus assignetur, ut saltem lumina habeat competencia.</p>
                    <p>Huius presentis auctoritate Concilii declarantes: quod Episcopus primarium lapidem benedicere, et in fundamento locare, in persona propria teneatur, nec benediccionem lapidis, seu posicionem eiusdem debeat alii, quam Episcopo, demandare.</p>
                </div>
                <div>
                    <head>Capitulum 16</head>
                    <p>De Iure Patronatus.</p>
                    <p>Ad omnem quoque dubitacionis, seu questionis materiam amputandam statuimus: ut si quis predium suum, cui ius attinet Patronatus, quiquam obligauerit indistincte, ius presentandi apud ipsum obligantem resideat, cum tale ius estimari non possit, et quod in sortem nequeat computari, cum semper fructus rei pignorate in sortem debeant computari iuxta Canonicas et legitimas Sancciones.</p>
                    <p>Renouantes eciam Concilium, quod nouissime celebrauimus, firmiter prohibemus: ne Episcopi, uel Archi-Diaconi, concessionibus Ecclesiarum, que fiunt a Templariis, uel aliis Religiosis quibuslibet, approbacionis consensum ullo modo adhibeant, nisi requisito prius, et habito consensu Capituli Ecclesie Cathedralis, aliter concessiones huiusmodi siue factas, siue de cetero faciendas, uires decernimus non habere.</p>
                </div>
                <div>
                    <head>Capitulum 17</head>
                    <p>De Questuariis et Clericis uagabundis.</p>
                    <p>Quia per Predicatores Questuarios grauia plerumque scandala sunt exorta, sacra approbacione Concilii, prohibemus districte: ne in Ecclesiis admittantur; Clerici uero, qui eos admittunt, ab officio et beneficio, donec satisfaciant, suspendantur: si autem Episcopalis prouisio aliquos predicatores huiusmodi, causa necessaria, in sua Diocesi duxerit admittendos, non permittantur aliquatenus, cum per uicos transeunt, pulsare campanas, aut presentare Reliquias, uel in Ecclesiis predicare, sed Sacerdotes pro illis loquantur causam aduentus ipsorum, Episcopi Diocesani litteras, sine quibus admitti non debent, populo breuiter exponendo.</p>
                    <p>Et quia plerique falsarii se litteris Apostolicis, et aliorum Prelatorum testimoniis, asserunt esse munitos, hoc sanctum decreuit Concilium: ne tales, qualiacumque scripta deferant, a Clericis, uel quibuslibet aliis personis Ecclesiasticis recipiantur in Ecclesiis, uel in domo, nisi prius ipsorum littere per Episcopum Diocesanum, si copia possit haberi eius, alioquin per Capitulum Ecclesie Cathedralis, examinate fuerint diligenter, et nisi Episcopi, uel Capituli litteris testimonialibus sint muniti, et hoc ideo, quia per Sacerdotes simplices non potest de facili litterarum ueritas uel falsitas indagari.</p>
                    <p>Sane quecumque persona Ecclesiastica citra hanc formam tales receperit, ipso iure ab officio et beneficio per triennium sit suspensa, [9] alia pena nihilominus iuxta superioris arbitrium punienda.</p>
                    <p>Illud quoque, presentis auctoritate Concilii, huic Capitulo duximus annectendum, ut si tales sine dictis litteris testimonialibus peticiones suas presumpserint promouere, Plebani ciuitatum, et uillarum, ac alii, ad quos uenerint, eos cum rebus eorum per seculare iudicium, si alias detineri non possint, non dubitent occupare, Diocesano, seu Archi-Diacono, presentandos.</p>
                    <p>Clerici, et uagabundi, quos uulgus Eberhardinos uocat, quorum uita Deo odibilis, eciam Laicos scandalisat, priori inherentes Concilio, a Clericis uel Personis Ecclesiasticis recipi prohibemus, firmiter statuentes: ne aliquid dent iisdem: nolumus tamen, ut huiusmodi occasione statuti Concilii, uel Scolares pauperes, quos quando iusta eos necessitas peregrinari compellit, a caritatis operibus excludantur: dummodo tamquam pauperes eleemosinam et hospitium sibi postulent intuitu Diuine remuneracionis impendi, cum necessitatis tempore, sine personarum delectu, omnibus sit eleemosina impendenda; adiicientes: quod Eberhardini prefati qui uitam ducunt reprobam, et infamem, ne ad sacros Ordines uel Ecclesiastica Beneficia, ut nostrum non uituperetur Ministerium, aliquatenus admittantur; nisi per longam morum emendacionem ac honestam uite conuersacionem, Diocesani iudicio moderandam, temporis anteacti inuenti fuerint infamiam expiasse, et tunc dispensatiue ad sacros ordines et Ecclesiastica Beneficia eis aditus concedatur.</p>
                </div>
                <div>
                    <head>Capitulum 18</head>
                    <p>Ne Iudices Ecclesiastici secularibus se immisceant.</p>
                    <p>Huic adiicimus sanccioni, prioris statuta Concilii sectantes: ne Prelati, uel quilibet Iudices Ecclesiastici, de causis, quas Laici habent ad inuicem, se nullatenus intromittant, nisi tales sint cause, quas ad forum Ecclesiasticum non sit dubium pertinere: ne ex hoc seculare, quod est ualde incongruum, eneruetur.</p>
                </div>
                <div>
                    <head>Capitulum 19</head>
                    <p>De bonorum Ecclesiasticorum administratoribus.</p>
                    <p>Illud eciam statutum Concilii Maguntini innouamus: quo Prepositi, Archi-Diaconi, Ebdomadarii, seu quicumque administracionem fratrum extrinsecam exercentes, quantitate debita, et statuto tempore, stipendia sua fratribus amministrent, alioquin competenti ammonicione premissa, dum maiori et saniori parti Capituli uisum fuerit, autoritate, Concilii, omni cessante fauore, uel odio, fratres abstineant a Diuinis, eo quod nemo cogitur suis stipendiis militare, et si Prepositi, uel alius administrator quilibet, post suspensionem huiusmodi Diuinorum usque ad XIV. dies in pertinacia sua perstiterit, ex tunc ab amministracionis officio sit ipso iure suspensus, passurus nihilominus correcciones alias approbatas; que amministracio apud fratres usque ad satisfaccionem condignam residebit, et si Prepositi uel amministratores alii, dispensacione huiusmodi uilipensa, de amministracione se intromiserint, per Episcopum suum grauius puniantur.</p>
                    <p>Prohibemus autem, ne unus Canonicus Diuinum officium ualeat impedire, uices suas denegans propter prebende sue defectum, sicut in quibusdam Ecclesiis fieri consueuit, cum satis ex priori statuto huiusmodi casibus sit prouisum.</p>
                    <p>Interdicimus eciam prioris Concilii statuta sectantes, ne amministratores huiusmodi, de rebus ad eorum amministracionem pertinentibus, sine consensu maioris et sanioris partis capituli, quidquam penitus alienare presumant: uerbo autem alienacionis, donacionis, uendicionis, obligacionis, permutacionis et Emphiteuseos, perpetuum contractum nolumus comprehendi, et si quid contra factum fuerit, irritum decernimus et inane; Foresta quoque nemorum secari non faciant sine fratrum consilio, et assensu, quod se fecerint, in usum fratrum pretium conuertatur: Abbas uero uel Officialis cuiuscumque Monasterii, si de rebus Ecclesie sue quicquam citra formam Canonicam alienare presumpserit, ipsum superior, cum id ei certis claruerit argumentis, a suo in continenti deponat officio, nec de cetero ad diligenciam aliquam, uel amministracionem Ecclesiasticam, admittatur nisi secum sit per Episcopum loci misericorditer dispensatum; auctoritate presentis Concilii decernentes:</p>
                    <p>Ut in mutuo contrahendo, nec non in obligacione immobilium Sacri Canones obseruentur, qui eos creditores tantum approbant, qui probant mutuum in utilitatem Ecclesie cessisse.</p>
                </div>
                <div>
                    <head>Capitulum 20</head>
                    <p>De causis Matrimonialibus.</p>
                    <p>Causas Matrimoniales nullus Sacerdos, Archi Presbyter uel Plebanus, sine speciali mandato Episcopi, audire presumat, aliter eius sentencia uel processus, nullam obtineat firmitatem, et ipse transgressor durissime puniatur.</p>
                </div>
                <div>
                    <head>Capitulum 21</head>
                    <p>Predam ne quis emat.</p>
                    <p>Nullus eciam predam aliquam scienter emere, uel tenere presumat, alioquin, nisi ipsam restituat, excommunicacionis sentencia percellatur.</p>
                </div>
                <div>
                    <head>Capitulum 22</head>
                    <p>De Claustris Monialium. Claustra Monialium nullus Clericorum, uel eciam Monachorum, sine causa honesta et bono testimonio intreat, alioquin Prelatus suus ipsum debite subiiciat ulcioni; neque Moniales de suis egrediantur Monasteriis, nisi Monasteriorum necessitas id exposcat, et uelate incedant: illis autem tantum ob hanc causam liceat ingredi, quibus amministracio est commissa, uel qui a superiori hoc acceperunt in mandatis: hec quidem de illis, et his monialibus, que clause sunt, intelligi uolumus, cum illis omnino exire non liceat: et non de illis, que sine clausura uitam consueuerunt ducere laxiorem.</p>
                    <p>Statuimus insuper, ut in singulis Monasteriis fenestre parlatorie duplicata habeant ferramenta, et ut Moniales suis Prepositis et Prelatis in rebus licitis et honestis obediant, nec cuiquam alii, preter earum Prepositi licenciam, sua confiteantur peccata:</p>
                    <p>Ipsi autem Prepositi nullo modo intreant, nisi magna et euidens necessitas id exposcat.</p>
                </div>
                <div>
                    <head>Capitulum 23</head>
                    <p>De Monachis et Monialibus, eorumque Abbatibus, seu Abbatissis.</p>
                    <p>Conpaternitatem a Monachis, uel Monialibus contrahi districte prohibemus, statuentes: ut si aliqua claustra Monialium ad inopiam tantam deuenerint, quod ibi de prouentibus Monasterii sustentari non possint, et ab amicis panis, uinum, denarii, uel alia huiusmodi transmittantur eisdem, non hec prius recipiant, quam Abbatisse, uel Magistre sue significauerint, ut eius arbitrio, quid de hoc, quod missum est, fieri debeat, statuatur, et labores eorum ueniant in commune, quod et de Monachis irrefragabiliter uolumus obseruari.</p>
                    <p>Statuimus eciam, iuxta Concilium proxime celebratum, ut Monachi, et alii Religiosi quilibet alterius coloris uestibus, quam eorum ordini congruat, non utantur, seu cottidiane, seu pluuiales, existant: Monasteria Sanctorum Augustini, et Benedicti, ad obseruacionem sue Regule efficacius reformentur; prohibemus districte, ne quis Abbas uel Abbatisse duas habeat Abbacias, et nulli Monacho uel Moniali duo officia in Monasterio assignentur, nisi Abbatis prouidencia de consensu Capituli propter euidentem necessitatem uel utilitatem Monasterii aliter duxerit ordinandum.</p>
                    <p>Nullus Monachus in Abbatem, uel ad alioquod officium, nisi dudum professus fuerit, assumatur, et si qui iam aliter sunt assumpti, a suis remoueantur officiis, et alii substituantur eisdem, quod et de Monialibus decreuimus obseruandum; hoc priori Concilio in non Professorum odium adiungentes, ut cum iuxta decretum Pelagii Abbas sit a Monachis eligendus, nullus omnino non professus, quantacumque temporis diurnitate in Religione durauerit, ad eleccionem Abbatis nullatenus admittatur, nec ei ualeat suffragari siue de facto, siue de consuetudine una cum ceteris Monachis ad alios tractatus Ecclesie antea sit admissus.</p>
                    <p>Nouitii iam adulti, si post annum probacionis, in manu Abbatis facere professionem recusauerint, de Monasterio expellantur, quod et de Monialibus obseruetur.</p>
                    <p>Nullus Monachus, uel Monialis, in duobus Monasteriis locum habeant, uel prebendas:</p>
                    <p>Item, quidquid Monachus, uel Monialis habeat, undecumque prouenerit, suis apparare usibus non presumat; sed totum in communes usus Monasterii redigant.</p>
                    <p>Nullus Monachus, uel Monialis proprium quid habeat, et si proprium habuisse, in morte fuerint deprehensi, Ecclesiastica carebunt sepultura, et qui sepulti fuerint, inde exhumentur.</p>
                    <p>Si qui uero ipsorum ad mandatum sui Prelati propriis renunciare noluerint, de Monasterio expellantur.</p>
                    <p>Ludos alearum, chorearum, scacorum, taxillorum, annulorum, globorum, Monachis, et Monialibus, prohibemus districte.</p>
                    <p>Item Monachi, et Abbates, mantella, uel sorcotos non portent, nec pannos de nigro bruneto, uel alios preciosos, sed quanto possit haberi pretii vilius, iuxta quod precipit Regula eorundem.</p>
                    <p>Abbates, et Abbatisse, in communi dormiant Dormitorio cum Monachis, et Monialibus suis, et in Refectorio communi uescantur cibo, nisi quando iusta necessitas propter magnos et honestos Hospites id minime obseruari compellat.</p>
                    <p>Item, tam Abbatibus, quam Monachis, uulpina pellicula, et de kuniculis prohibemus, sed agninis tantummodo utantur.</p>
                    <p>Item, Monachi calceos, qui estiuales dicuntur, non habeant, sed alios sue Regule competentes.</p>
                    <p>Item, Abbates cappas rotundas ad modum Episcoporum in usu cottidiano non portent, sed cum manicis, ut ipsorum ordo postulat et requirit; nec ipsi, nec Monachi, qui equitant, mantella deferant super cappas, quas clausas fore censemus.</p>
                    <p>Hoc eciam statutum lucidius declarantes statuimus: ut tam Monachi, quam Abbates, in cappis nigris equitent et rotundis, uel in habitu usitato.</p>
                    <p>Insuper prohibemus districte: ne occasione qualibet seculares persone domos, uel habitacula sua faciant iuxta Monasteria Monachorum, quia frequenter ex hoc contra Monachos sinistra suspicio est exorta, nisi forte aliter pro causa omni suspicione carente, id de consensu et auctoritate Diocesani Episcopi permittatur: Abbas uero, qui contra hec fieri consenserit, graui subiaceat ulcioni.</p>
                    <p>Item, Abbas nullum Monachum alterius Monasterii, sine litteris dimissoriis proprii Abbatis, in suo Monasterio recipere uel tenere presumat.</p>
                    <p>Item, Monachi carnibus in Refectorio non uescantur, nisi in infirmaria, cum egrotant.</p>
                    <p>Item, quicumque Monachus in lapsu carnis ceciderit, de quo fuerit manifestum, ad nullam dignitatem, nec ad aliquod officium Monasterii assumatur, nisi per manifestam emendacionem et honestam, ac Religiosam conuersacionem ipsius, per Diocesanum Episcopum secum fuerit misericorditer dispensatum; eidem quoque pene subiaceat, si de hoc infamatus fuerit, nec canonice potuerit se purgare, et in penam sui criminis de coetero ultimus stet in choro, in Capitulo uocem non habeat, ad aliquam Monasterii ordinacionem tractandam, nisi propter emendacionem manifestam, Abbatis prouidencia de consensu Conuentus ipsum duxerit admittendum.</p>
                    <p>Si uero Abbas, uel Monachus, in officio constitutus, in similem lapsum ceciderit, a suo statim remoueatur officio, quod et circa Prepositum fieri uolumus, si de simili infamatus fuerit, nisi de hoc canonice se expurget, et nihilominus penis illis subiaceat, que de simplici Monacho superius sunt expresse;</p>
                    <p>Idem de Abbatissis et Monialibus statuimus obseruandum, et hec omnia, que statuta sunt de Monachis circa continenciam, proprii abdicacionem, et similia ad Canonicos uolumus Regulares extendi, licet ad esum carnium, et quedam alia Regule inseruiant laxiori.</p>
                    <p>Item precipimus Abbatibus, Abbatissis, nec non et aliis omnibus Monasteriorum Rectoribus, ut subditis suis secundum uniuscuiusque Monasterii facultatem tam in uictu, quam in uestitu necessaria amministrent.</p>
                    <p>Item, iuxta prioris statuta Concilii, prohibemus: ne muliercule, que uotum continentie emiserunt, mutantes habitum secularem, nec tamen aliter certe Regule se adstringentes, per uicos passim discurrant; sed si proprie eis competant facultates, continenter in suis uiuant domibus, et honeste: si uero sunt pauperes, manuum suarum laboribus, et honestis seruitiis, necessaria sibi querant, plebanis suis sint subdite, et consilio eorundem regantur.</p>
                    <p>Ad hoc: quia iuuencularum Beginarum lapsus frequens et euidens, statum Religionis deformat et plurimos scandalisat, statuimus: ut nulla de cetero in earum numerum admittatur, nisi XL. etatis sue annum excesserit, et probate opinionis existat; sexagenarium numerum, quem prescripsit Apostolus, talibus assumendis, propter fragilitatem nostri temporis, ad quadragenarium restringentes.</p>
                    <p>Sub pena anathematis prohibemus: ne Clericus, uel Religiosus quampiam domum intreat earundem; sed si quis ex iusta causa et honesta cuiquam earum loqui uoluerit, hoc in Ecclesia sub bono testimonio faciat manifeste, ne sinistra contra ipsum suspicio oriatur.</p>
                </div>
                <div>
                    <head>Capitulum 24</head>
                    <p>De Beneficiis Ecclesiasticis.</p>
                    <p>Cum Beneficia Ecclesiastica sine diminucione conferri debeant, et quidam Ecclesiarum Patroni, personis idoneis pretermissis, tales ad ea promoueant, qui porcione quantalibet debeant esse contenti, reliquum suis usibus totaliter applicando; uerum ad huius mali perniciem exstirpandam statuimus, quod si tales Clerici se porcione debita spoliari uidentes, ad Episcopum suum querelam non detulerint, auctoritate huius Concilii sint ipso iure suspensi, et nihilominus eisdem Ecclesiis spolientur per Episcopum: si uero ad superiorem super hoc detulerint querelam, ipse per censuram Ecclesiasticam ab huiusmodi molestacione compescat, adiicientes nihilominus, quod si in hoc pertinax Patronus exstiterit, ad presentacionem, cum proxime uacauerit, nullatenus admittatur.</p>
                    <p>Et quia Ecclesiarum Rectores Uicariis suis relinquunt adeo exiguam porcionem, quod ex ea nequeunt sustentari, generali Concilio inherentes statuimus, ut ipsis Uicariis sufficiens et honesta porcio de prouentibus Ecclesie assignetur, alioquin ipsos Rectores suis decernimus Ecclesiis spoliandos.</p>
                </div>
                <div>
                    <head>Capitulum 25</head>
                    <p>De usuris.</p>
                    <p>Contra usurarios iuxta statutum Lateranensis Concilii procedatur, ut si notorius fuerit ipsorum excessus, sine distinccione, Ecclesiastica careant sepultura, nihilominus ipsorum heredibus ad restituendas usuras per censuram Ecclesiasticam compellendis.</p>
                    <p>Si qui autem tales sepelire presumpserint, suis beneficiis spolientur.</p>
                    <p>Excommunicacionis sentencia singulis diebus sollempnibus proferatur in omnes, quicumque usuras de cetero presumpserint exercere; hoc priori Concilio adiungentes: ut si notorii usurarii, demum in egritudine constituti, absolui desiderant, nullatenus audiantur, nisi primitus satisfaciant, uel heredes tales habuerint, per quos pro eis satisfiat, in quantum possibile fuerit, de usuris.</p>
                </div>
                <div>
                    <head>Capitulum 26</head>
                    <p>De confessione et ieiunio obseruandis.</p>
                    <p>Sacerdotes frequenter moneant plebem suam, ut in inicio Quadragesime ad confessionem ueniant, et saltem in Resurreccione Domini recipiant Corpus Christi, si uelint inter Catholicos reputari.</p>
                    <p>Ad hec eciam prohibemus, ne quis adultus pariter et discretus ordinaria et statuta ieiunia, ut quadragesimalia, et quatuor temporum, et uigiliarum presumat infringere, et huiusmodi necessaria ieiunia pretextu uotiui et extraordinarii ieiuni uiolentur, cum tale damnum tali lucro Deus nolit compensari.</p>
                    <p>Inherentes eciam priori Concilio, quorundam consuetudinem reprobamus, qui sextam feriam uiolant, sabbato, quarta feria, uel die alia in Ebdomade ieiunantes, hoc de coetero fieri huius sacri auctoritate Concilii firmiter prohibemus.</p>
                </div>
                <div>
                    <head>Capitulum 27</head>
                    <p>Ne bona Ecclesie in Concubinarum usus cedant.</p>
                    <p>Clericus de prouentibus anni gratie, uel alias de rebus Ecclesie acquisitis Concubine sue, uel filiis ex fornicacione genitis, quicquam penitus non relinquat: quod si fecerit, legatum non teneat, et quod taliter est relictum, Ecclesie applicetur.</p>
                </div>
                <div>
                    <head>Capitulum 28</head>
                    <p>In quibus casibus Clerico patrocinari liceat.</p>
                    <p>Item, cum Sacerdotis sit nulli nocere, omnibus autem uelle prodesse, districte precipimus; ne Presbyteri, nisi pro se ipsis, Ecclesia sua, uel si necessitas imminet, pro personis conuictis, et miserabilibus, et Dominis suis, et tunc gratis et sine questu quolibet patrocinari presumant: alias a patrocinio repellantur, quod multo fortius ab Ecclesiarum Prelatis uolumus obseruari.</p>
                </div>
                <div>
                    <head>Capitulum 29</head>
                    <p>De Prebendis.</p>
                    <p>Item, nullus in Canonicum eligatur beneficio non uacante, nisi iusta necessitas, uel utilitas Ecclesie id postularit, et tunc unum tantum, et non plures assumi permittimus: et is qui taliter assumptus fuerit, statim ad residenciam compellatur.</p>
                    <p>Si quis contra hoc statutum aliquos, uel successiue, uel simul elegerit, quod factum est, ipso iure non teneat, et Episcopus ad tot prebendas potestatem habeat eligendi, quot persone sic fuerint assumpte: huius autem auctoritate Concilii statuentes: ut ante recepcionem persone in Canonicum assumende, persone necessitas et utilitas ex recepcione eius secutura primitus exponantur loci Episcopo, ne per subrepcionem astutie, in fraudem huius Concili, alique acceptentur.</p>
                </div>
                <div>
                    <head>Capitulum 30</head>
                    <p>De Sortilegis.</p>
                    <p>Excommunicamus, et Anathematisamus omnes Sortilegos, et firmiter prohibemus; ne ab alio, quam a suo Episcopo, nisi forsan in mortis articulo, absoluantur, et hanc Excommunicacionis sentenciam singulis diebus Dominicis et festiuis per Sacerdotes in eorum Ecclesiis et Capellis precipimus publicari.</p>
                </div>
                <div>
                    <head>Capitulum 31</head>
                    <p>Ut Festum Conuersionis S. Pauli solempniter celebretur.</p>
                    <p>Coeterum quia Beatus Paulus uas Eleccionis et Doctor Gentium doctrina sua pre coeteris illuminauit Ecclesiam, et ipsius conuersio nostre fortissimum est Fidei argumentum; statuit hoc sacrum Concilium, ut Festum Conuersionis eiusdem, quilibet Episcopus in Diocesi sua solempniter faciat celebrari.</p>
                </div>
                <div>
                    <head>Capitulum 32</head>
                    <p>De qualitate Ordinandorum.</p>
                    <p>His omnibus necessario duximus adiungendum, quod nulli illegitime nati ad sacro Ordines, uel dignitates Ecclesiasticas, uel ad aliqua beneficia, que curam animarum obtinent, admittantur, nisi per Diocesanum suum, quo ad ordines, et per Sedem Apostolicam, quo ad dignitates et beneficia, cum eis fuerit misericorditer dispensatum: aliter execucione ordinum carent, et dignitatibus ac beneficiis, animarum curam habentibus, spolientur.</p>
                    <p>Peregrini eciam et Clerici ignoti nullo modo recipiantur ad ordines, nisi litteris Episcoporum suorum commendatiis et dimissoriis sint muniti, uel saltem Testimonium habeant Capituli Ecclesie Cathedralis.</p>
                    <p>Nullus quoque de non petendo beneficio ab ordinatore se de presentatore ipsius caucionem uel promissionem aliquam interponat, quia hoc simoniacum est, et contra Canonicas sancciones.</p>
                    <p>Et quia Ecclesiarum Reconciliacio dubitari consueuit a multis; presentis auctoritate Concilii declaramus, quod Ecclesia uiolata per alium, quam Episcopum, reconciliari non potest, cum ea, que Episcopalis ordinis sunt, non nisi Episcopo ualeant demandari.</p>
                </div>
                <div>
                    <head>Capitulum 33</head>
                    <p>De casibus reseruatis.</p>
                    <p>Quia frequenter in penitentiis iniungendis quidam casus emergunt, qui propter Sacerdotum ignoranciam expediri non possunt, et quod eciam dispensacionem Episcopalem requirant; ideo salubriter duximus statuendum, quod Episcopus, eo quod propter occupaciones multiplices eius copia quandoque haberi non potest, unum penitencionarium penes se habeat honestum, prouidum, et discretum: et nihilominus alium instituat in Ecclesia sua Cathedrali; ut saltem ad ipsorum alterutrum recursus in his casibus habeatur, qui eciam in illis casibus, in quibus Episcopi dispensandi obtinent facultatem, ipsorum auctoritate dispensent.</p>
                    <p>Archi-Diaconi quoque et Archi-Presbyteri, et Plebani, suis subditis Presbyteris in Prouinciali iudicio districte iniungant; ut in casibus memoratis, siue occulti, siue manifesti existant, recursum habeant ad penitenciarios supradictos, opportunum ab eis consilium requirentes.</p>
                </div>
                <div>
                    <head>Capitulum 34</head>
                    <p>Ut Episcopi suos carceres habeant.</p>
                    <p>Ad hec statuimus: ut singuli Episcoporum suos carceres habeant iuxta Ecclesiam Cathedralem, in quibus falsarii Clerici, uel Monachi incorrigibiles, et Apostate, et alii, qui hoc meruerint; ad quod efficacius exequendum, alie Ecclesie, si opus fuerit, consilium conferant et iuuamen.</p>
                </div>
                <div>
                    <head>Capitulum 35</head>
                    <p>De citacionibus.</p>
                    <p>Et quia quidam propter potenciam, quidam propter crudelitatem magnam citari non possunt, et quidam in castris habitant, ita quod nulla potest ad eos citacio peruenire; idcirco prouida et necessaria deliberacione statuimus: ut contra tales citacionis edictum apud Parochialem ipsorum Ecclesiam publice et legitime proponatur; quod si Parrochiales Sacerdotes se citare non posse coram superiore, non simplici uel proprio iuramento, sed iustis probauerint documentis, in Ecclesia Cathedrali tribus Dominicis diebus continuis publice in ambone citentur, dummodo citandi infra unam dietam sint a Cathedrali Ecclesia constituti: alioquin ad tres quindenas sollemniter euocentur, et ex tunc contra hos, ac si personaliter citati fuerint, procedatur, ne ex malicia commodum ualeant receptare:</p>
                    <p>Statutum Concilii nouissime celebrati, quantum ad hunc articulum, corrigentes.</p>
                </div>
                <div>
                    <head>Capitulum 36</head>
                    <p>De appellacionibus.</p>
                    <p>Ecclesia Maguntina, ex racionabili et antiqua consuetudine, obtinuisse dinoscitur, quod causas ad eam per appellaciones delatas, subditis suffraganeorum suorum committere ualeat, et compellere iurisdiccionem huiusmodi recipere detractantes; que consuetudo ex his causis noscitur introducta, ut uitetur circuitus, cum per Diocesanos ad recipiendam delegacionem talem compellere possit Metropolitanus Suffraganeorum subiectos: preterea; ut propter distanciam caueatur laboribus partium, et expensis, cum si non reciperentur delegaciones huiusmodi, partes apud sedem Metropolitanam cogerentur personaliter litigare: sacri huius approbacione Concilii, statuimus: antiquam consuetudinem declarantes, ut sedes Maguntina causas huiusmodi subditis Suffraganeorum ualeat delegare et animaduertere in rebelles.</p>
                </div>
                <div>
                    <head>Capitulum 37</head>
                    <p>De Excommunicatis.</p>
                    <p>Quia Clerici quidam, et Laici, uinculo Excommunicacionis astricti, fiducia finalis penitentie et absolucionis extreme Claues Ecclesie contemnunt tempore sanitatis; huius Sancti auctoritate Concilii, statuimus: ut tales in extremis ad Reconciliacionis beneficium nullatenus admittantur, duntaxat sub proprio iuramento, nisi et aliam idoneam exhibeant caucionem, ut siue moriantur, siue conualescant, ad mandatum Ecclesie per se, uel per alios, in quantum possibile est, satisfaciant de commissis.</p>
                </div>
                <div>
                    <head>Capitulum 38</head>
                    <p>De obediencia Superioribus prestanda.</p>
                    <p>Sacro eciam approbante Concilio, statuimus: ut nulli Clerici Nobilium Capellani, in Capellis Castrorum Dominorum suorum celebrare presumant, seu alia Sacramenta Ecclesiastica, nisi ante Episcopo, uel loci Archi-Diaconi obedienciam faciant manualem, ad Synodum ueniant, et capitula certis temporibus et statutis recepturi, mandata Ecclesiastica perferant suis Dominis et eorum castrensibus, secundum quod fuerit opportunum: cum Plebani, in quorum terminis castra consistunt, hoc facere frequenter non audeant propter tirannidem Dominorum.</p>
                    <p>Qui autem, ante prestitam obedienciam, capellas tales officiare presumpserint, a Prelatis suspensi et excommunicati per uicinarum Ecclesiarum Plebanos tanto tempore nuntientur, quousque satisfaciant, et obediant: statuentes; et sub pena excommunicacionis iam late, mandantes: ut, si quam predam, uel spolium spiritualium personarum, seu eciam Ecclesiasticam personam captiuam ad aliquam ciuitatem, uillam, oppidum, siue castrum adduci contigerit, Sacerdotes et Capellani, postquam hoc sciuerint, non exspectato super hoc superioris mandato, abstineant a Diuinis.</p>
                    <p>Plerique Clerici, ac eciam alii, cum excommunicatis publice communicasse contra conscienciam arguuntur, eo se pretextu maliciose excusant, quod excommunicacio talium non fuerit eis specialiter nunciata: uerum necessario, sacri approbacione Concilii statuimus decernendo, ut postquam excommunicacionis, uel interdicti sententie publice proferuntur, et in Cathedrali Ecclesia [12], Synodo, uel capitulo, uel alias in locis debitis sollemniter promulgantur, non sit necessarium eas singulorum auribus inculcari; immo post publicacionem huiusmodi [13] singuli ad uitandum taliter excommunicatos, eciamsi specialiter eis denunciati non fuerint, dummodo qualitercumque eis excommunicacio innotuerit, teneantur, cum talis ignorancia crassa sit penitus, et supina.</p>
                    <p>Quia Clerici et Religiosi nonnulli non attendentes, quantum sit obedientie bonum, quod uictimis prefertur, et quod peccatum est ariolandi, nolle acquiescere, et scelus idololatrie, obedire non uelle, amissionem rerum suarum et corporis uanum metum allegant frequenter, ne cogantur mandatum exequi Prelatorum, qui cum prosperitatis tempore multa bona receperint, laute uixerint de patrimonio Crucifixi, imminente Ecclesie necessitatis articulo pro honore illius aduersitates sustinere detrectent: ex quo propter contemptum clauium Ecclesie neruus Ecclesiastice discipline dissoluitur, et animas miserabiliter periclitari contingit; sacri huius Concili necessaria deliberacione statuimus, ut nulla rerum perdicio, aut metus corporis, legitime non probatus, subditi inobedienciam, mandatum Prelati exequi non curantis, ualeat excusare: adeoque si metus corporis non simplici, uel proprio iuramento, sed legitimis coram eo, a quo mandatum subditus recepit, ostensus fuerit documentis; nihilominus loco cedat, ne notam transgressionis incurrere uideatur: in his autem, que in non faciendo consistunt, utpote, cum mandatur, non communicari cum excommunicacionis, non celebrari interdictis, ac aliis huiusmodi, nullus omnino nec rerum, nec corporis metus excuset, cum pro nullo metu quis debeat peccatum mortale committere, quod ex inobediencia surgere Sanctorum auctoritatibus comprobatur.</p>
                </div>
                <div>
                    <head>Capitulum 39</head>
                    <p>De Clericis militaribus, et concubinariis.</p>
                    <p>Contra illos autem Clericos militares, qui, Clericali schemate derelicto, comam nutriunt, et gestantes habitum laicalem coram Prelatis suis, et in Ecclesiis, in quibus habitant, irreuerenter incedunt: demum post tirocinia, et actus alios militares, quos interdum exercent, habitum pristinum resumentes, ad beneficia se priora admitti impune desiderant, sic terram uiis duabus ingredi non uerentes; hoc sacro Concilio approbante, statuimus: ut apostatantes huiusmodi, si antequam a suis Prelatis, siue Capitulis euocati, et prioribus habitis beneficiis fuerint spoliati, ad suas Ecclesias, seu Prebendas redire noluerint, non aliter admittantur, nisi discipline claustralis carcerem tanto tempore sustinuerint, quanto a suis Ecclesiis eos constiterit taliter aberrasse, sic minus satisfaccionis prolixitas, quam preuaricacionis diuturnitas, prorogatur.</p>
                    <p>Cohabitacionis uitium publice multis successiue laboribus exstirpatum, quorundam negligencia Prelatorum, immo, quod detestabilius est, aliquorum malicia, qui questum estimant pietatem, sentitur iterum pullulare.</p>
                    <p>Quapropter Prelatis uniuersis, Archi-Diaconis uidelicet, et Decanis, ac aliis, quorum interest huiusmodi excessus corrigere, huius sacri auctoritate Concilii precipimus, ut tam periculoso recidiuo peruigili studio occurrere non pretermittant: ne subditorum sanguis de eorum manibus requiratur, ac eorum negligencia per locorum Episcopos grauissime puniatur: si qui autem quod absit [14] ob questum turpem, peccatum huiusmodi ad se delatum in subditis suis fouere uel dissimulare presumpserint, illi per suos Prelatos ab eis deiiciantur honoribus, quos acceptacione sordium talium dehonorant.</p>
                    <p>Licet multa super continencia Clericorum, Patrum hactenus emanauerint instituta, quia tamen adhuc nonnulli Clerici lumbos suos cingulo continentie, ut accepimus, non accingunt in anime sue graue periculum, et scandalum plurimorum, non attendentes, quod scriptum est: Sancti estote, quoniam Sanctus sum, etc.</p>
                    <p>Nos, qui saltem circa undecimam horam missi sumus, ut nociua de uinea Domini Sabaoth, ex officio nobis iniuncto, quantum ipse dedit, exstirpemus, quia zelus nos comedit Domus Dei: huius igitur sacri approbacione Concilii duximus aliquid statuendum.</p>
                    <p>Precipimus igitur, ut Clerici continenter et caste uiuere studeant uniuersim, maxime in sacris ordinibus constituti, quatenus in conspectu Omnipotentis Dei puro corde ualeant ministrare: Si quis autem Clericorum deinceps uisus fuerit in incontinentie vicio laborare, detinendo concubinam; nisi post ammonicionem Canonicam illam prorsus a se expulerit, tunc officio et beneficio spolietur: si uero nec fetorem sue libidinis curauerit euitare, quia crescente contumacia crescere debet et pena, anathematis gladio feriatur.</p>
                    <p>Qui uero, obscoenis uoluptatibus inhiantes, concubinas usque ad hec tempora tenuerunt publice, ne delictum preteritum transeat impunitum, eos sub tali pena duximus religandos, ut si Canonici fuerint, quadraginta diebus in claustris suis in quadragesimali cibo ieiunent.</p>
                    <p>Si autem hoc agere contempserint, Prepositis, Decanis, et Capitulo Ecclesiarum sub anathemate prohibemus, ne prebendarum fructus eis ministrent, uel ad consortium Capituli eos admittant, nisi digna penitencia incepta, uel peracta, et prestito iuramento, quod eas ulterius non resument.</p>
                    <p>Qui uero sic amotas resumpserint, decernimus eos beneficiis esse priuandos, statuentes: ut illi, ad quorum collacionem beneficia pertinent, eos personis idoneis assignent infra tempus in Lateranensi Concilio comprehensum, alioquin proximus superior ex tunc ea studeat assignare: si uero Decani, uel alii eorum confratres, excessum scientes, dissimulare presumpserint, eos denunciamus excommunicacionis uinculo subiacere.</p>
                    <p>De Clericis concubinariis rigor superius expressus seruetur, quorum Archi-Diaconi, si eos in suis iniquitatibus uoluerint confouere, uel eorum dissimulare excessus, sciant ab officio se suspensos, et si in presumpcione permanserint: eos precipimus per Episcopos suos a dignitatibus remoueri, que dignitates per eosdem Episcopos, uel ad quos denominacio spectat, personis idoneis assignentur.</p>
                    <p>Ab abolendam de Domo Domini consuetudinem uel potius corruptelam, seu temeritatem, qua Clerici, qui signum pudicitie debent ostendere laicis, quibus positi sunt in exemplum, in argumentum sue finalis penitentie, fructus prebendarum suarum concubinis suis legant in ultime uoluntate, rigor Ecclesiasticus debet exerceri; quare sub anathematis uinculo prohibemus: ne de cetero Clerici gratie annis abutentes, cum de rebus Ecclesie nullum possint condere testamentum, fructus beneficiorum Ecclesiasticorum spuriis uel concubinis dimittant.</p>
                    <p>Qui uero contra hanc inhibicionem uenire presumpserint, in signum sue perdicionis, Ecclesiastica sepultura careant, et quibus taliter fructus legantur, eis careant ipso iure: qui autem testamentum tale post mortem defuncti manutenere uoluerint, et per quorum manus illis fructus prebende fuerint ministrati, Ecclesia ipsa supposita sit interdicto.</p>
                </div>
                <div>
                    <head>Capitulum 40</head>
                    <p>De sentencia Excommunicacionis.</p>
                    <p>Quante presumpcionis et temeritatis existat, quod qui seruare debent Canonicas sancciones, in quibus aperte continetur, quod nullus aliquem sine racionabili causa excommunicare presumat, eas frangere non formidant, plerosque non animo iustitie, sed liuore odii, uel fauore aduersariorum excommunicacionis uinculo innodantes, nullus penitus ignorat.</p>
                    <p>Quare firmiter prohibemus: ne quis excommunicacionis sentenciam in aliquem, nisi competenti ammonicione premissa, et presentibus idoneis personis, per quas, si necesse fuerit, possit probari ammonicio, promulgare presumat: et si Prelatus contra hoc fecerit, et ammonitus errorem suum non reuocauerit, per mensem ab ingressu Ecclesie sit exclusus.</p>
                    <p>Cum scriptum sit in lege Domini, quod quicunque non obtemperasset Sacerdotibus, aut extra castra positus lapidabatur a populo, aut gladio ceruice subiecta expiabat contemptum: in primitiua Ecclesia inobedientes eiecti de Ecclesia rapido ore demonum trahebantur: Multi nomine Sacerdotes, censuram Ecclesie contempnentes, excommunicacionis et suspensionis, a prelatis ipsorum, exigentibus culpis suis, et immemores, quod Episcopis et Prelatis clauium sit collata potestas, attrectare sibi interdicta ministeria non uerentur, contra quos uolumus rigorem Ecclesiasticum exercere.</p>
                    <p>Statuimus igitur: ut tales, sine spe restitucionis, ab officiis et beneficiis deponantur, et infames et detestabiles facti, de cetero ad beneficia Ecclesiastica nullatenus admittantur, nisi per penitenciam approbatam et conuersacionem laudabilem, Sedis Apostolice graciam meruerint obtinere.</p>
                    <p>Preterea sunt nonnulli crassam ignoranciam pretendentes, que non excusat a culpa, nec eos a pena poterit excusare: hi Diuina celebrare presumunt iis, qui sunt excommunicacionis uinculo innodati, quapropter statuimus, ut postquam excommunicati in locis uicinis denunciati fuerint; Sacerdos, qui eis Diuina celebrare presumpsit, pena simili puniatur.</p>
                    <p>Si Episcopus aliquem excommunicat, certa de causa denunciet uicinis Episcopis per suas patentes litteras, ut excommunicatum faciant denunciari et uitari, et sine difficultate aliqua uicini Episcopi excommunicatum faciant publice nunciari, et in Diocesibus suis arctius euitari: si uero Episcopi in hoc fuerint negligentes, uel excommunicatis communicauerint, tamdiu Cathedralium Ecclesiarum Canonici sibi non [15] quamdiu huic salubri statuto presumpserint obuiare.</p>
                </div>
                <div>
                    <head>Capitulum 41</head>
                    <p>De iure Patronatus.</p>
                    <p>Quoniam in quibusdam Alemannie locis, Fundatores Ecclesiarum, uel heredes eorum, potestate, in qua eos Ecclesia hucusque sustinuit, abutuntur, partem decimarum, uel aliarum obencionum Ecclesiasticarum, in quibus ius obtinent Patronatus, sibi retinentes ex pacto, cum presentant Clericos ad easdem, huic uero contencioso et simoniaco modo censure ferrum apponimus, decernentes: ut, ex quo constiterit patronum huiusmodi perpetrasse flagitium, anathemate feriatur, et eius terra ponatur sub Ecclesiastico interdicto, donec Ecclesiam liberam sub suo iure dimittat, saluo iure patronatus, quod eciam eis de iure reseruamus, quin possint pro iuris ignorancia excusari.</p>
                    <p>Qui uero coeca cupiditate seducti, taliter a patronis presentatum suscipiunt, officio, beneficioque priuentur, nec ad beneficium, uel actus Ecclesiasticos admittantur, nisi per Sedem Apostolicam secum fuerit dispensatum.</p>
                    <p>Episcopi uero, uel Archi-Diaconi, qui talibus scienter curam commiserint animarum, ab institucione beneficiorum et collacione perpetuo sint suspensi.</p>
                    <p>Statuimus eciam, quod nullus Clericus ad curam animarum ab Episcopo, uel Archi-Diacono admittatur, nisi prius iurauerit, quod nullam in adepcione beneficii, ad eius curam presentatus, commiserit simoniam.</p>
                </div>
                <div>
                    <head>Capitulum 42</head>
                    <p>De Uicariis.</p>
                    <p>Quia enormis quedam consuetudo in quibusdam Alemannie partibus, contra Canonicas sancciones inualuit, ut potantur in Ecclesiis conducti Sacerdotes uel Uicarii temporales; ne id de cetero fiat, auctoritate legacionis, qua fungimur, modis omnibus inhibemus; sed cum Uicarius poni debet, et potest, perpetuus instituatur, de assensu et auctoritate Diocesani, uel Archi-Diaconi loci eiusdem, nec Episcopus, uel Archi-Diaconus talem instituat, nisi ei tantum de bonis Ecclesie coram eo fuerit assignatum, unde iura Episcopi et Archi-Diaconi possit persoluere, et congruam atque sufficientem sustentacionem possit habere.</p>
                </div>
                <div>
                    <head>Capitulum 43</head>
                    <p>De Raptoribus et Clericorum Captiuatoribus.</p>
                    <p>Ad manutenendam Ecclesiarum Immunitatem, ad conseruandum ius et honorem Dei, et Ecclesiastice libertatis, contra usurarios manifestos, questuarios, maledicos, ac indulgenciarum nimietatem, a Predecessoribus nostris diuersis diuersa emanarunt pro tempore statuta de suorum consilio Prelatorum: et licet plura ex illis sint de uerbo ad uerbum per Sedem Apostolicam confirmata; ea tamen approbacione Sacri huius Concilii duximus innouanda, ut per hoc in noticiam solemniorem deueniant, ac eo libentius obseruentur.</p>
                    <p>Statuit ea primum recolende memorie Patruus noster, Dominus Sigifridus Archi-Episcopus, quod et Dominus Innocentius IV. Papa confirmauit: cum indignum sit ualde illos in se, uel in suis per Ecclesiam promoueri, qui honoris et Ecclesiastice libertatis subuersores existunt; Statuimus itaque: ut nullus de filiis eorum, qui Clericos captiuauerunt, uel ad hoc opem, uel operam impenderunt, ac in suis domiciliis detinuerunt captiuatos; ad ordines, beneficia, aut eciam Prelaturas et dignitates aliquatenus admittantur, immo ex delicto parentum ipso facto reddantur inhabiles ad huiusmodi consequenda: sub pena excommunicacionis iam late sententie, mandantes Examinatoribus Clericorum, Capitulis, Patronis, et Archi-Diaconis, ut nullum ex talibus ad ordines admittant, Capitula nullum ex eis ad prebendas eligant, Patroni nullum ex ipsis presentent, Episcopi et Archi-Diaconi tales non inuestiant ullo modo: alioquin Capitula, et Patroni ius suum ipso facto amittant, et ea uice ad loci Episcopum deuoluatur: Examinatores uero, et Archi-Diaconi, aliquem ex talibus scienter ad ordines et beneficia admittentes, ipso facto sentenciam excommunicacionis incurrant, et alias per Ordinarium grauius puniantur, quod et nos de filiabus premissorum, sub pena simili, duximus statuendum, uidelicet: quod filie eorum in claustris et coenobiis ordinis cuiuscumque nullatenus admittantur.</p>
                    <p>Statuit eciam alia circa hoc bone memorie Gerhardus, Archi-Episcopus, Predecessor noster, quas Sanctissimus Pater noster Alexander IV. de uerbo ad uerbum noscitur confirmasse.</p>
                    <p>Nos igitur statuta ipsa non solum auctoritate huius sacri Concilii approbamus; uerum eciam hoc duximus adnectendum, firmiter statuentes: quod si temerarii captiuatores Clericorum aliquos in familia sua habuerint Clericos, utpote Capellanos et Scriptores, iidem abstrahant se statim a communione eorum non solum in Diuinis, sed et in mensa, et in aliis, quibus excommunicato communicatur illicite.</p>
                    <p>Item, nec consiliis eorum intersint, nisi forte tractatum habeant cum eis de procuranda liberacione eorum, quam si infra duos menses procurare non potuerint; sub pena excommunicacionis iam late sententie precipimus, quod ex tunc non solum a consilio et scribendo se abstineant, sed ab eis omnino recedant.</p>
                    <p>Statuimus eciam, ut nullus manufidelis amicus, uel alius habens potestatem rerum Clerici captiuati, promittat, uel det aliquid pro liberacione ipsius, uel de dando interponat per se, uel alios aliquam caucionem, adiicientes: quod si detentor Clerici per unum mensem Clericum detinuerit captiuum, ac eo dimisso, infra annum a tempore captiuatis Clerici computandum, satisfaccione neglecta, non obtinuerit se absolui, ex tunc ab omnibus feodis cadat ipso iure, que a quibuscunque Ecclesiis noscitur obtinere.</p>
                    <p>Hec omnia circa captiuatores Episcoporum multo fortius uolumus obseruari, eo adiecto, quod Episcopo captiuato, Clerici de familia captiuatoris statim recedere teneantur, quodque tales captiuatores ipso facto, non solum a iure cadant perpetuo feodorum, que a quibuscumque Ecclesiis obtinebant: uerum eciam in ipso iure cum omni sua posteritate fiant inhabiles ad feoda quelibet a quibuslibet Ecclesiis [16] possidenda, seu obtinenda; ac hi, qui feoda ipsis duxerint concedenda, ipso facto, excommunicacionis sentenciam incurrant; quod si proximi Domini feodorum, feoda illa, a quibus in causis Episcoporum, uel Clericorum, captiuatores illi ceciderint, infra unum mensem, uel concedere, uel ad se neglexerint reuocare, ex tunc feodorum ipsorum collacio ad superiorem proximi deuoluatur, que in occisoribus uel mutilatoribus Clericorum, multo fortius uolumus obseruari.</p>
                </div>
                <div>
                    <head>Capitulum 44</head>
                    <p>De Usurariis.</p>
                    <p>Statuit eciam hoc idem Dominus Gerardus in usurarios omnes, cuiuscumque status et condicionis existant, cunctis diebus Dominicis et diebus Festiuis per locorum Plebanos et eorum Uicarios excommunicacionis sentenciam publice proferri, ita, quod qui publice exercent usuras, ac qui coram Ecclesia de usura conuicti fuerint, uel confessi, et qui per iuratores uillarum pro usurariis sunt publici proclamati, excommunicentur sollempniter nominatim: qui uero de usure vicio sola sunt suspicione notabiles, nisi se de huiusmodi vicio legitime coram Ecclesia expurgauerint et debitores usurarum, et fideiussores super eis absoluerint simpliciter et publice ab usuris; excommunicentur similiter nominatim.</p>
                    <p>Tales autem, si curauerint, iam resipiscere a peccato, si ad restitucionem omnium, ipsorum suffecerint facultates, uel si in totum soluendo non fuerint, prius restituta ea, ad quam suffecerint, porcione, et de reddendo residuo fortune tempore pinguioris eis, uel si non existant, eorum heredibus, a quibus extorserunt usuras, fideiussores constituant, alioquin pauperibus, seu piis locis iuxta ordinacionem iudicum Sedis nostre ac Archi-Diaconorum de satisfaciendo Ecclesie, idonea prestita caucione, ab eisdem Iudicibus absolucionis beneficium consequantur.</p>
                    <p>Nos enim solis eis absolucionem talium duximus committendam, ne per quorundam Sacerdotum simplicitatem, et per maliciam aliorum, qui circa restitucionem huiusmodi proprium questum querunt non salutem animarum, uel commodum proximorum, quibus est merito restitucio facienda, circa usurarios aliquod incongruum statuatur.</p>
                    <p>Quod si usurarii prescripti spe finalis penitentie et absolucionis extreme, claues Ecclesie sani contempserint, et temere sustinuerint anathema, seque in extremis absolui petierint, iuxta prouisionem Fritislariensis Concilii, non statim sub proprio iuramento eis erit absolucio impendenda, nisi prius cuncta male extorta restituant, dummodo tantum in bonis mobilibus, uel immobilibus habeant, quod restituere ualeant uniuersas uel saltem tantum refundant, quantum se ipsorum facultates extendunt, et de reliquo refundendo, satisfaciendo Ecclesie, dederunt fideiussores idoneos, consanguineos, et affines: quod si fideiussores tales non exstiterint, et in eis apparuerint uere penitentie signa, sub forma prescripta, proprio iuramento, admittantur ad Penitentie et Eucharistie Sacramenta: sed in penam tam diuturni contemptus clauium Ecclesie, et terrorem aliorum, negetur eis extrema Unccio, et Ecclesiastica Sepultura, nisi forte suadente causa legitima, hoc a nobis ex gracia contigerit indulgeri, ad que eciam duo ultima consequenda non sufficiat proprium iuramentum et penitentie signa premissa, cum pater et mater male acquisita sint parati refundere, sed forsitan filii contradicunt, uel pro parentibus nolunt premissas exponere cauciones, uel cum uxor pro marito, uel contra maritus pro uxore similia facere detrectarit: adiicientes, quod si usurarii manifesti per mensem unum temere in excommunicacione durauerint, ex tunc uxori, ac filiis, et propriis eorum mancipiis, Diuina et Sacramenta Ecclesiastica subtrahantur, Baptismate paruulorum, et penitencia morientium exceptis: seruientibus aliis et ancillis conductitiis, et colonis eorum excommunicacionis gladio feriendis.</p>
                    <p>Preterea, cum delictum priuilegium emunitatis non habeat, et delinquentem pena merito comitetur; statuimus, ut quilibet siue miles, siue ministeriales noster existat, seu ex quocumque priuilegio fori prescripcione prefulcerit, super usuris cessante in hoc emunitate omni, sub iudicibus ualeat conueniri, cum priuilegium mereatur amittere, qui sui honoris et fori tam uiliter abutitur, et dignitate: nihilominus circa hoc captiuatores et spoliatores Clericorum et Ecclesiarum, si Ministeriales sint, uel alias gaudeant priuilegio circa fideiussores datos ab usurariis uolumus obseruari, uidelicet quod per nostros iudices ualeant de talibus insolentiis coarctari.</p>
                </div>
                <div>
                    <head>Capitulum 45</head>
                    <p>Ne Ordines Religiosi Priuilegiis abutantur.</p>
                    <p>Quamuis Ecclesia doleat, quod de proprii Sacerdotis uoluntate, subditi Plebanorum, pro maturiori consilio capescendo, Religiosis quibusdam confiteantur interdum; nolumus tamen sacri Concilii authoritate, et sub pena excommunicacionis iam late uetamus omnibus Religiosis, ne subditos Plebanorum, maxime autem Bekinas, et Bicornos, et Molusas, ac alias personas huiusmodi communicent corpore Domini, aut alia porrigant Ecclesiastica Sacramenta paruulis uel adultis: hoc eciam sub eadem pena Religiosis omnibus inhibentes firmiter: ut cum processiones et staciones solemnes, quas obseruat Ecclesia generalis, in institucione Ecclesie, et magne authoritatis, et multe opitulacionis existant, utpote in quibus Dominus honoratur, uotis communibus et placatur; ne populum ab eisdem, predicaciones tunc temporis instaurando retrahant: immo in predicacionibus suis sedulo eidem, quod tenetur talibus interesse, et quod peccat, se ab his subtrahendo, eidem eciam populo frequenter exponant, quod eciam ad matricem Ecclesiam in precipuis festiuitatibus teneatur accedere, ac illam sui presencia honorare, a qua Sacramentorum gracia in eos quasi ex fontali gurgite influit et descendit, ipsi tunc abstineant ab omnibus allectiuis, quibus abstrahi possit populus, quo minus ad sollemnitates ueniat sue matris.</p>
                </div>
                <div>
                    <head>Capitulum 46</head>
                    <p>Ut per preces ac supplicaciones imminens Tartarorum auertatur irrupcio.</p>
                    <p>In omnibus et singulis sermonibus, et breuibus quantumcumque, fiat mencio Tartarorum, sitque talis materia proponenti uerbum Dei, per quam populus animetur ad resistendum tirannidi eorum, ac incitetur ad supplicandum Domino pro auersione tam duri ac diri flagelli, et ut prouocetur ad reconciliandum se Deo [17] sibi dignis penitentie fructibus, nec non ad reformandum in se ipsis fedus pacis mutue efficaciter inducantur, ut Diuine ulcionis iracundia, contemptu succensa, deuota petentium, et in coelum ad Deum clamantium humilitate placetur.</p>
                    <p>Presbyteri qualescumque Missarum sollemnia publice celebrantes, post Offertorium, et ante Canonem, dicant cum presentibus Clericis Psalmum: Deus uenerunt Gentes etc. cum oracione Dominica et Uersiculo: Fiat pax in uirtute tua etc. et Collecta: Deus, a quo sancta desideria etc. flexis genibus, et prostrati.</p>
                    <p>Similiter Parochiales Presbyteri dicant populo in uulgari: Penitenciam agite. et in terram se prosternant, dicentes Oracionem Dominicam, et orent Deum, ut a pestilencia Tartarorum liberet populum Christianum, et dum hec fiunt, pulsetur campana, ut audientes campanam ad deuocionem et oracionem excitentur, et sic orantes habeant indulgenciam X. dierum.</p>
                    <p>Item, singulis mensibus semel fiat in ciuitatibus Cleri, et Populi, cum reuerencia et deuocione, et abstinencia, Processio generalis, cui, preter Moniales, Exempti et non Exempti in ciuitatibus habitantes, intersint, ordinis cuiuscumque die et loco per Ordinarium loci cum consilio Cathedralis Ecclesie disponendi.</p>
                    <p>In Diocesi uero Abbates, ceterique Prelati, cum eorum Capitulis, et Conuentibus; nec non et singuli Sacerdotes per uillas, in quibus habitant, cum Clero et Populo faciant processionem huiusmodi generalem, die et loco per ipsos, prout ipsis expedire uidebitur, eligendis, nisi ex prouisione Ordinarii aliud disponatur.</p>
                    <p>Die uero Processionis huiusmodi ieiunetur, nisi dies Dominica, uel festiua fuerit, et, si tunc expedire uidebitur, sermo fiat, et qui his interfuerint, habeant indulgenciam XL. dierum.</p>
                    <p>Item, fiat sermo singulis mensibus soli Clero et Capitulo Ecclesie Cathedralis, et per illum, quem Decanus Ecclesie eiusdem duxerit, eligendum.</p>
                </div>
                <div>
                    <head>Capitulum 47</head>
                    <p>De Monachorum auaricia refrenanda.</p>
                    <p>Religiosi plerique, modum auaritie non ponentes, nec contenti diuiciarum fluuio, quem absorbuisse noscuntur, accumulando sibi largissima predia, et alios redditus copiosos, ut in os eorum totus Iordanus influat, tot suis Collegiis, cupiditatis studio, obtinuerunt uniri Parochias, et maxime meliores, quod pauce in Allemannia inueniantur Ecclesia, de quibus possint Clerici commode sustentari: unde contingit, quod Clerici seculares, quorum ordo aliis prior est tempore, et propter dignitatem, iuxta Michee presagium facti sunt quasi, qui colligit in autumno post botros racemos uindemie, et spicas post messem, seu stipulas post trituram; et cum de una Ecclesia sustenari non ualeant, plures cumulare coguntur contra statuta Concilii: Communi necessitate statuimus: ut nulle Ecclesie quibuscunque Religiosis de cetero conferantur, quod si a quocumque eis huiusmodi Ecclesia, uel Ecclesie, collate fuerint, collator ipso actu ius patronatus amittat, et ad loci Episcopum perpetuo deuoluatur: collegium uero, quod talem Ecclesiam acceptauerit, nullum ius penitus acquirat, immo si habuerit ante Ecclesias aliquas sibi unitas in Diocesi illa, uacent per precepcionem huiusmodi ipso facto, et per Diocesanum uel locorum Archidiaconum personis idoneis conferantur.</p>
                    <p>Ad hec cum Religiosi quidam alicubi per fratres sui ordinis officient Ecclesias sic unitas, et in fratribus ipsis sit dissolucionis occasio, quia iidem eo sunt procliuiores ad lubricum, quo Religionis titulo stulte autumant esse exemptos, ac Prelati eorum per Arcidiaconos tales corrigi minime paciantur: sed quia pro ordinis scandalo euitando, ipsos ad domos reuocant, uel ad alias Parrochias mittunt; auctoritate huius sacri Concilii, et hoc duximus admittendum: ut Religiosorum Ecclesie non per fratres eorum officientur, sed per Clericos seculares, ut saltem de Reliquiis, que de immensa Religiosorum mensa ceciderunt, sustentari ualeant pauperes Sacerdotes, qui in uituperium nostri, publica egestate laborant ita ut heu [19] iam sint uerissima illa uerba Ieronimi, dicentis in Canone: Mendicat infelix Clericus in platea.</p>
                </div>
                <div>
                    <head>Capitulum 48</head>
                    <p>De Questuariorum excessibus tollendis et abrogandis.</p>
                    <p>Contra Questuarios maledicos, quibus ob monstruosum turpis questus abusum, sic incanduit orbis odium, cui utpote homines pestilentes, suaque nequicia merito odiosi, ita se reddiderunt exosos, quod aduersum eos constrepit omnis lingue conquestio querulosa, et quis Dei et Fidei eciam modicum habens illos, quorum omnes uie peruerse, et gressus infames ex parte diaboli, qui pater mendaciorum existit, ad concudenda et concinnanda mendaciorum genera genitus, non odiret [20].</p>
                    <p>Qui in cunctis exercitati nequitiis, utpote fabricatores mendacii, et figuli falsitatis, nihil aliud suas linguas, quam ex propriis loqui mendacia docuerunt in tantum, ut uerbo Domini ad conuertendum animas specialiter consecrato, ob questum pecuniarum ad suum propositum mendaciter abutantur, cum tamen Dominus non egeat eorum, nec uelit, ut loquantur pro eo in Ecclesiis suis dolos.</p>
                    <p>Hi profanissimi, pro reliquiis sepe exponunt ossa profana hominum, seu brutorum, et miracula mentiuntur, causasque peticionum suarum mendose confictas, effusis lacrimarum profluuiis, ad quas habent oculos eruditos, et extenuatis faciebus cum clamoribus ualidis, et gestibus miserandis sic motiue proponunt, tantamque Indulgenciarum numerositatem, contra Statutum generalis Concilii, et relaxacionem peccaminum pollicentur, [21] quod vix est aliquis, eciam ipsorum agnoscens nequicias, qui se a subuencione eorum ualeat continere, ex quo uilescunt claues Ecclesie, et dissoluitur neruus Ecclesiastice discipline, cum pauci sint, qui subire uelint aliquam penitenciam eciam impositam a proprio Sacerdote, credentes, uel saltem asserentes, se a peccatis per huiusmodi indulgencias absolutos.</p>
                    <p>Ad hec iidem Questuarii, male taliter acquisita, peius Ecclesiis subtrahunt, quarum intuitu conferuntur, ex quo non tam furti, quam sacrilegii crimen incurrunt, dum male acquisita, peius subtracta, pessime dissipant et consumunt in commessacionibus, [22] ebrietate, ludis, et luxuriis, precium sanguinis expendentes, qui quoad primum Simoni Mago, et Iezi leproso; quo ad secundum Achor furi, et Iude perfido; quo ad tertium pro eo, quod eis neuter est Deus, quodque post carnis sue immundicias iugiter ambulant, filio prodigo potuerint merito comparari.</p>
                    <p>Quare, sacri autoritate Concilii, prefatos pestiferos homines totam patriam corrumpentes, a nostra Prouincia duximus perpetuo proscribendos, firmiter inhibentes: ne a quoquam de cetero admittantur, sed ubicumque uisi fuerint uel inuenti, captiui Diocesano, uel suo Officiali, protinus presententur: qui uero, ut Antoniarii, annuum censum colligere consueuerunt per fratres dumtaxat ordinis sui, et non per alios colligant: alioquin tales, sicut Questuarios uolumus detineri, et tunc non per fratres, sed per Sacerdotes locorum, ipsorum peticio absque predicacione, et conquassacione nolarum simpliciter proponatur.</p>
                    <p>Quod si aliqua Ecclesia ciuitatis, uel Diocesis, de consensu Diocesani, pro sui reparacione, Eleemosinas fidelium decreuerit requirendas, Sacerdotibus Diocesis illius cartule dirigantur, necessitatem Ecclesie et quantitatem indulgentie continentes, ut iuxta hoc ad subuencionis subsidium suos populos exhortentur, ea uero que collecta fuerint sub custodia Sacerdotis, et duorum iuratorum de villa, remaneant Ecclesie, ad cuius necessitatem collata, suo sunt tempore reportanda: unaqueque eciam Diocesis suorum populorum Eleemosinis sit contenta, nec iure alterius imploret auxilium in hoc casu.</p>
                    <p>Inhibemus eciam Religiosis, uel aliis quibuslibet, Ecclesias de nouo fundare uel fundatas transferre etc.</p>
                </div>
                <div>
                    <head>Capitulum 49</head>
                    <p>De his, qui uices Episcopi Diocesani obeunt.</p>
                    <p>Cum igitur, ex hoc quod aliqui in ciuitatibus, oppidis, uillis etc. interdum in rure, uel nemore se passim recipientes, Ecclesias, Oratoria construunt, et Capellas, quas, abinde postmodum recedentes, desolatas dimittunt, loca sacra contingat sepius profanari, auctoritate sacri Concilii, ducimus statuendum: quod nullus ex ipsis, qui interdum in consecracionibus Ecclesiarum uices Diocesani exercent, in locis de nouo fundatis, seu fundandis, Ecclesiam, Oratorium, seu Capellam dedicet, et lapidem primarium ponat, nisi auctoritate Diocesani sacre domui prouideatur de dote et lumine competenti, ne talibus recedentibus ea facilitate, qua uenerunt, loca sacra desolari, et prophanari contingat; et ob hoc eciam de nouo aduentantes, antequam locum adire permitantur, Diocesani prouidencia precaueat, ne Parochiali Ecclesie, infra cuius terminos se recipiunt, sint successu temporis nocumento.</p>
                    <p>Adhec, illis Episcopis, qui uices Diocesani in consecracionibus gerunt, prohibemus expresse, ne, generalis commissionis pretextu, aliquos Conuentuales Ecclesias dedicent quoquo modo, uel in eis primarium lapidem ponant, nisi hoc eis a Diocesano specialiter committatur; interpreracione [23] congrua declarantes: quod iisdem Episcopi, racione commissionis huiusmodi cum Diocesanorum subditis dispensandi ac ligandi uel soluendi eosdem in manifestis casibus, uel occultis, nullam obtinent facultatem, uel potestatem, nisi Diocesanus circa hoc eis quidquam specialiter duxerit permittendum uel concedendum.</p>
                    <p>Item; inhibemus eisdem, ne cum ordines celebrant, sub suo titulo, aliquos ordinandos inscribi faciant uel admittant, nisi examinatoris iudicio fuerint approbati.</p>
                    <p>Preterea; cum Indulgenciarum nimietas, claues Ecclesie contemptibiles reddat, penitencialem satisfaccionem eneruet, et Pontificalem auctoritatem annichilet, generali Concilio inhibendo statuimus: ut nullus in dedicacione cuiuslibet Basilice det Indulgenciam ultra annum, seu ab uno Episcopo seu a pluribus dedicetur, et in anniuersario XL. dies: in dedicacionibus autem talibus, ac ordinum temporibus introduci, omnino uetamus, sed hoc fiat tantummodo in festo Coene Domini ad hoc ordinario;</p>
                </div>
                <div>
                    <head>Capitulum 50</head>
                    <p>De promouendis ad Ordines sacros.</p>
                    <p>Timotheo precipit Apostolus: ut ut [24] nemini cito manus imponeret, et Carthaginense Concilium statuit: nullum Clericum, nisi probatum examine, ad ordines promoueri: Quare cum una dumtaxat, quo se demum examinandi presentant, Sabbatho uidelicet, debita examinacionis discussio non ualeat exerceri: Nauarensi Concilio inherendo statuimus: ut examinandi quarta feria ante sabbatum Ordinarii Examinatorum conspectui se representent, quatenus eo die, et duabus sequentibus, examinatorum continuetur officium; sic, quod in Sabbatho quo ordines conferuntur, oracionibus et aliis, que ad deuocionem conducunt, uacare ualeant ordinandi; statuentes: quod nullus ad examen admittatur, nisi recenter confessus fuerit omnia sua delicta idoneo Sacerdoti; ut quia pauci sunt, qui sua delicta, uel sequelas intelligant delictorum, per Sacerdotem discretum ualeant instrui ordinandi, an sibi expediat ordinari, uel ob irregularitatis alicuius sequelam, eis sit potius abstinendum.</p>
                </div>
                <div>
                    <head>Capitulum 51</head>
                    <p>De Sepulturis.</p>
                    <p>Maguntinum Concilium uniuersos Sacerdotes Parochialium Ecclesiarum, et Capellarum Ministros, excommunicacioni subiacere decreuit, quicumque alicui de pleba sua, siue in uita, siue in morte, directe uel indirecte, persuadere presumpsit, ne in Ecclesiis Conuentualibus, uel in aliis locis magis Religiosis, sibi eligat sepulturam, cum talis persuasio sacris canonibus contradicat, et de auaritie radice procedat; uerum Sacerdotes, et ministri predicti, in communicando subditos suos in egritudine constitutos, difficultatem ut accepimus, ingerunt, ob hoc dumtaxat, quod iidem subditi Ecclesiis Conuentualibus, seu locis aliis Religiosis sibi elegerint sepulturam.</p>
                    <p>Cum igitur mora in talibus periculosa sit admodum, et damnosa, huius sacri approbacione Concilii adiicimus Concilio memorato, ut postquam dicti subditi peccatorum suorum confessionem fecerint, ut tenentur, si Rectores eorum, ob hoc quod elegerint sepulturam in Ecclesiis Conuentualibus, seu aliis locis, magis Religiosis, et Diocesano subiectis, difficiles se reddiderint in communicando eosdem, iidem ex tunc communionem Domini nostri Iesu Christi recipere ualeant, a quo maluerint Sacerdote.</p>
                    <p>Decreuimus eciam ut parentes pro liberis infra annos discrecionis, ac pro his, quos tenent in paterna potestate, eligere ualeant liberam sepulturam.</p>
                </div>
                <div>
                    <head>Capitulum 52</head>
                    <p>De Monachis commessatoribus et rerum secularium sectatoribus.</p>
                    <p>Plerique Religiosi, maxime ordinis Sancti Benedicti, non uerentur conuiuia frequentare, seculares personas ad ipsa Coenobia pro commessacionibus inuitantes, ex quo scandalisantur non solum extranei, sed eciam confratres eorum, Religio dissoluitur, et modestia Monastica deformatur: cum igitur iuxta sacrorum statuta canonum et uenerabilium Conciliorum decreta, Monacho non liceat, undecumque prouenerit, aliquid usibus appropriare priuatis, et conuiuia et commessaciones predictas non sit dubium sumptus requirere proprios et priuatos, sacri approbacione Concilii de cetero ex quacumque causa fieri prohibemus: si quis autem transgressor exstiterit, carceralem octo dierum sustineat disciplinam.</p>
                    <p>Ceterum cum dicat Apostolus: Nemo militans Deo implicat negotiis secularibus, et iuxta decretum Eugenii Pape; nullus Monachorum pro lucro terreno de Monasterio exire, nefandissimo ausu, presumere debeat; sacrorum statuta canonoum imitantes, districtius inhibemus; ne quis Monachus, in quocumque iudicio Ecclesiastico, uel civili, presumat aliquatenus aduocare, nisi forte, ut canon indulget, in causa sui Monasterii, et hoc Abbate nihilominus imperante: huius autem statuti transgressor pro qualibet aduocacione, unius diei carcerem in culpa subiaceat grauiori; Abbas uero uel Prior, si Abbatem eo tempore deesse contingat, qui penas huiusmodi dissimulare presumpserit, graui subiaceat ulcioni, Diocesani sui iudicio puniendus.</p>
                </div>
                <div>
                    <head>Capitulum 53</head>
                    <p>Ut in singulis Monasteriis domus Hospitales sint.</p>
                    <p>Coeterum; cum in plerisque Coenobiis sit Hospitale ab antiquo constructum, et officium Hospitalarii; Hospitalarius uero, qui tali preest officii, ipsius Hospitalis redditus propriis usibus damnabiliter applicet, quos potius deberent in usus conuertere infirmorum; hoc sacro fauente Concilio, statuimus: ut in singulis Monasteriis discrete eligantur et mature persone, qui redditus predicti officii recolligant uniuersos: in ipsis uero Hospitalibus recipiantur ammodo et pascantur de dictis redditibus senes infirmi, et decrepiti Sacerdotes, qui pro debilitate corporis non ualent nec debent Sacerdotale officium ulterius exercere, ne ipsos, quos Ministerii nostri cooperatores habuimus, fame oporteat miserabiliter interire, uel necessitate cogente in uituperium Ministerii nostri, et in opprobrium ordinis Clericalis, in plateis, quod Ieronimus detestatur, miseros mendicare.</p>
                </div>
                <div>
                    <head>Capitulum 54</head>
                    <p>De Anno gratie.</p>
                    <p>Sunt nonnulli qui Anno gratie, qui pro releuacione debitorum in fructibus Beneficiorum defunctis Clericis est concessus, damnabiliter abutuntur; fructus ipsius anni consanguine suis, uel aliis, quibus uoluerint relinquentes, ex quo prouenit duplex iniuria Ecclesie: defraudatur enim Ecclesia per dictum anni spatium seruitore, priuatur eciam persona succedens in percipiendis fructibus iure suo; quod de coetero fieri prohibentes, sacro approbante Concilio, statuimus: quod nisi pro releuacione debitorum, que tamen aliunde solui non possunt, anno gratie Clerici non utantur, uel nisi ipsius anni fructus pro aliqua pia causa ipsi relinquant Ecclesie, unde beneficium habuisse noscuntur.</p>
                    <p>Statuimus eciam, ut Diocesanus prouideat, ne in aliquo Hospitali recipiatur aliquis, qui sustentacionem habere debeat in Hospitali eodem, nisi primitus signum aliquod in uestis mutacione deferat, per quod ab aliis secularibus discernantur.</p>
                </div>
                <div>
                    <head>Footnotes</head>
                    <p>[1] gap marked with &quot;. . . . . . . .&quot;.</p>
                    <p>[2] gap marked with &quot;. . . . . . .&quot;.</p>
                    <p>[3] gap marked with &quot;. . . . .&quot;.</p>
                    <p>[4] gap marked with &quot;. . . . . .&quot;.</p>
                    <p>[5] Ed. Marrimonii</p>
                    <p>[7] gap marked with &quot;. . .&quot;.</p>
                    <p>[8] gap marked with &quot;. . . . .&quot;.</p>
                    <p>[9] Ed. supensa</p>
                    <p>[12] Ed. Eccclesia</p>
                    <p>[13] Ed. hoiusmodi</p>
                    <p>[14] &quot;quod absit&quot; printed in round brackets.</p>
                    <p>[15] gap marked with &quot;. . . . .&quot;.</p>
                    <p>[16] Ed. Ecclesis</p>
                    <p>[17] gap marked with &quot;....&quot;.</p>
                    <p>[19] &quot;!&quot; printed here.</p>
                    <p>[20] &quot;?&quot; printed here.</p>
                    <p>[21] Ed. pollicenrur</p>
                    <p>[22] &quot;commessacionibus&quot;? unclear.</p>
                    <p>[23] Sic.</p>
                    <p>[24] Sic. Line break between repeated words.</p>
                </div>
            </div>
        </body>
    </text>
</root>
