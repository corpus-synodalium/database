<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Torcello</title>
                <recordID>0532</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1374</origDate>
                <dateNotes/>
                <origPlace>Torcello</origPlace>
                <diocese>Torcello</diocese>
                <province>Grado</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 532</p>
                <p>Year: 1374</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Torcello</p>
                <p>Diocese: Torcello</p>
                <p>Province: Grado</p>
                <p>CountryModern: Italy</p>
                <p>Latitude: 45.5</p>
                <p>Longitude: 12.416667</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Tommaso da Frignano</p>
                <p>IssuingAuthorityAlt: None</p>
                <p>RegnalStart: 1372</p>
                <p>RegnalEnd: 1381</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Italia Sacra, ed. Ughelli, t. 5, 2nd ed (1720), col. 1402-1406</p>
                <p>EditionOther: Cappelletti, Storia della chiesa, VI, 158-165</p>
                <p>SourceNotes: ['https://books.google.com/books?id=9SVLAAAAcAAJ (Cappelletti)', 'https://books.google.com/books?id=JWBv55mlf5kC (Ughelli)', 'Vuillemin is working on a new edition']</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Philippus Dei, et Apostolice sedis gracia Episcopus Torcellanus.</p>
                    <p>Uniuersis, et singulis Abbatibus, Prioribus, Archidiaconis, Archipresbiteris, Primiceriis, Plebanis, Canonics, Rectoribus, Ecclesiarum ministris, necnon Abbatissis, Priorissis, et Monialibus ceterisque personis Ecclesiasticis, secularibus et Regularibus utriusque sexus ac Clericis cuiuscumque gradus, uel condicionis existant in nostra Ciuitate, et Diocesi Torcellana constitutis salutem in Domino sempiternam.</p>
                    <p>Obedientie subiectum esse hominem uolens Deus statim ut factus est, ipsum preceptis obstrinxit, et subsequenter inobedientes puniuit, cui nullus resistere potest: Obediens filius proprio sanguine obedientes redemit, et remunuerauit gloria ineffabili sancto spiritu operante.</p>
                    <p>Cupientes itaque ipsi omnipotenti Deo, ac sacrorum Canonum institutis uiriliter obedire, nobisque comissas animas per obseruanciam preceptorum in seculo misero laborantes ad eternam gloriam efficaciter inuitare curauimus inquirere omnia, que potuimus in nostra iurisdiccione inhibenda, corrigenda, ordinanda, et statuenda cognoscere, et uidere.  Quibus diligenter examinatis auctoritate ordinaria uniuersis, et singulis suprascriptis in uirtute sancte obedientie, et sub penis infrascriptis iniungimus, et precipimus presentes nostras Constituciones inuiolabiliter obseruari, contrariis consuetudinibus, et omnibus corruptelis penitus reuocatis, salua in omnibus Apostolice sedis auctoritate, et sacrorum Canonum institutis.</p>
                </div>
                <div>
                    <head>Capitulum 1</head>
                    <p>De Uita et honestate Clericorum.</p>
                    <p>Ut honestas Clericorum seruetur, precipimus omnibus dignitates, Personatus, seu officia habentibus ac Plebanis, Canonicis, Ecclesiarum Cathedralis, et Collegiatarum, et aliarum Rectoribus et ministris, et aliis Clericis in sacris Ordinibus constitutis, ut guarnachias, et alia indumenta omnia desuper, exceptis mantellis et clausa deferant longa usque ad collum pedis, pannis rubeis exterius, et uiridibus non utantur: Capucia quoque omnino clausa, et secundum maspilis, quorum becha non sit magis longa, quam sint capucia prelibata, et lata ad minus duobus digitis, biretaque, seu Capellos super capucia, et subtellares cum puncta, ac botonos de quacumque materia, excepto de pano, et fibullas argenteas, uel de quocumque metallo in publicum portare penitus prohibemus.</p>
                    <p>Transgressores autem incurrant penam solidorum quinque paruorum pro quolibet predictorum et proqualibet uice applicandorum Camere nostre episcopali.</p>
                </div>
                <div>
                    <head>Capitulum 2</head>
                    <p>De Tabernis uitandis.</p>
                    <p>Prohibemus insuper uniuersis, et singulis Abbatibus, Prioribus, Clericis, de Ecclesiasticis personis cuiuscumque status, gradus, ordinis, uel condicionis existant, ut Tabernas prosus non intrent, nisi sint in itinere constituti, nec sub porticibus Tabernarum bibant, seu aliquo loco in honesto; qui contrafecerit pro qualibet uice soluat decem solidos paruorum nostre Camere applicandos.</p>
                </div>
                <div>
                    <head>Capitulum 3</head>
                    <p>De Ludo Taxillorum [1] uitando.</p>
                    <p>Cum nonnulli Clerici, et persone Ecclesiastice per ludum Taxillorum sepius infamis et damna incurrant, et Ecclesiarum contingant non modico detrimenta, statuimus, et mandamus quod nullus Clericus, nullaque persona Ecclesiastica Ciuitatis aut diocesis Torcellane ad azardum, uel alium ludum Taxillorum, excepto ad tabulas, et schacos, ad quas, et quod possint ludere, non tamen per logias, et plateas, nec publice quomodolibet in publico uel occulto ludant.</p>
                    <p>Et quicumque ad ludum azardum, uel alium ludum Taxillorum pro denariis contra hanc nostram prohibicionem presumpserit ludere sicut superius est expressum pena uiginti solidorum paruorum nostre Camere applicandorum proqualibet uice incurrat ipso facto.</p>
                </div>
                <div>
                    <head>Capitulum 4</head>
                    <p>De Armis non portandis.</p>
                    <p>Licet precipiant Canonice sancciones quod Clerici arma portantes excommunicari debeant, quia tamen plerique Clerici moniciones huiusmodi uilipendunt, et derogant plurimum Ecclesiastice honestati, presenti Constitucione duximus statuendum quod nullus Clericus, nullaque Ecclesiastica persona secularis uel Regularis nostrarum Ciuitatis, et diocesis, nullus quoque Clericus aduena uel Regularis nostrarum Ciuitatis et diocesis, nullus quoque Clericus aduena uel Regularis habitans in prefatis Ciuitate, et diocesi Torcellanis portet arma offensionis absque nostra seu nostri Uicarii licencia habita, et obtenta, nisi sit familaris aut officialis noster, et Curie nostre: Quod si quorumcumque Clericorum, uel Personarum Ecclesiasticarum siue Clericorum aduenarum uel Regularium constiterit arma portare pro quolibet genere armorum presenti nostra Constitucione condemnamus in libris quinque paruorum nostre Camere applicandorum.</p>
                </div>
                <div>
                    <head>Capitulum 5</head>
                    <p>De Clericis Usurariis.</p>
                    <p>Prohibemus insuper Clericis uniuersis, et Personis Eccleasticis mutuare pecuniam ad Usuram per se, uel per alium: Et quicumque Clericus uel Persona Ecclesiastica contrarium in anime sue periculum facere presumpserit, totum capitale cum prode perdat nostre Camere applicandum, et Usuras omnes restituere teneatur, et nihilominus a dignitate, uel Prelacione, et beneficiis Ecclesasticis, si que obtinet infra terminos nostre Iurisdiccionis sit suspensus per annum.</p>
                </div>
                <div>
                    <head>Capitulum 6</head>
                    <p>De Clericis Merchatoribus.</p>
                    <p>Sacros Canones imitantes statuimus, quod nullus Clericus, uel Ecclesiastica Persona cuiuscumque gradus, status, ordinis uel condicionis existat de Merchatoribus Secularibus nullatenus de cetero se intromittat per se, uel alium, seu alios uel interpositam personam publice, uel occulte: Et quemcumque contrafacientem in centum libris paruorum applicandis nostre Camere presencialiter condemnamus.</p>
                </div>
                <div>
                    <head>Capitulum 7</head>
                    <p>De Religiosis.</p>
                    <p>Cum propter uagum, et effrenatum discursum Monialium nostrarum Ciuitatis, et Diocesis Torcellane scandalum multipliciter oriatur presenti Constitucione statuimus, et mandamus omnibus, et singulis Monialibus nostre Iurisdiccioni subiectis, quatenus aliqua ipsarum cuiusqumque gradus, status uel condicionis existat extra Monasteria sua absque nostra, seu Uicarii nostri licencia habita, et obtenta presumat exire, et si que uel si qua contra hanc nostram constitucionem ire presumpserint, uel presumpserit contra ipsam, et ipsas ex nunc prout, et ex tunc prout ex nunc excommunicacionis sentenciam ferimus in his scriptis, et nihilominus Abbatissa, que permiserit suas exire solidos quadraginta persoluat pro quolibet, et qualibet uice.</p>
                    <p>Item cum interdum, ut audiuimus, sint alique Abbatisse inobedientie filie, si que sunt, sua temeraria audacia mandatorum suorum Prelatorum rebelles, statuimus quod quotiescumque aliqua Abbatissa fuerit requisita per nostros, seu nostri Uicarii Nuncios, ut tradat pignus, cum Moniales exiuerint Monasterio absque licencia, uel alia quacumque de causa, et ipsa pignus dare negauerit, sit suspensa ab officio, et beneficio per unum Mensem ipso facto, cui Abbatisse Moniales Monasterii, unde fuerit Abbatisse Moniales Monasterii, unde fuerit Abbatissa, non obediant, nec obedire teneantur donec ipsa Abbatissa suspensa a nobis uel Uicario nostro ab ipsa suspensione absolucionis beneficium meruerit obtinere.</p>
                </div>
                <div>
                    <head>Capitulum 8</head>
                    <p>De uitando accessu ad Monasteria Monialium.</p>
                    <p>Honestati Clericorum et personarum Ecclesiasticarum tam secularium, quam regularium prouidere uolentes, statuimus, quod nullus Clericus, uel Monachus eciam obtinens dignitatem, uel Ecclesiastica persona cuiuscumque status, ordinis, gradus, uel condicionis existat ad aliquod Monasterium Monialium, uel sororum nostrarum Ciuitatis, et Diocesis Torcellane sine nostra, uel Uicarii nostri licencia speciali accedere presumat:  Quemcumque autem contra hanc nostram prohibicionem facere presumentem in uiginti quinque libris paruorum nostre Camere applicandorum presencialiter condemnamus.</p>
                    <p>Statuimus et eciam ordinamus quod si aliqua Abbatissa nostre Iurisdiccioni subiecta Monasterium suum aliquem Clericum, et Ecclesiasticam personam, uel laicum quemcumque absque nostra, seu Uicarii nostri licencia habita, et obtenta intrare permiserit, incurrat penam librarum XXV. pro quolibet, et qualibet uice, quas uolumus applicari nostre Camere Episcopali.</p>
                    <p>Uolumus preterea, et firmiter ordinamus quod singulis annis Feria quarta post Pentecostes celebretur nostra Synodus in maiori nostra Ecclesie Torcellana, ad quam conueniant omnes Clerici, et Ecclesiastice Persone, tam seculares quam regulares nostre Iurisdiccioni subiecti, ; Qui autem ad huiusmodi nostram Synodum dicta quarta Feria non uenerit solidos xx. paruorum soluat nostre Camere applicandos.</p>
                    <p>Ut autem presentes nostre Constituciones non careant effectu, sed perpetuo obseruate melius memorie commendentur, et nullus pretextu ignorantie se ualeat excusare, uolumus, et mandamus quatenus Abbates, Priores, Capitulum nostre Ecclesie, Plebani, Abbatisse, et Priorisse Ciuitatis, et Diocesis Torcellane sub pena excommunicacionis, quam ex nunc quem libet inobedientem uolumus incurrere ipso facto usque ad duos Menses a publicacione presentium proxime computando, proccurent habere presentes nostras Constituciones in publicam formam redactas per manum Uictoris nostri Notarii publici infrascripti, et nostri sigilli munimine roboratas.</p>
                    <p>Que quidem omnia, et singula suprascripta per uos sub penis contentis in singulis Capitulis precipimus et mandamus inuiolabiliter, et inconcusse seruari, reseruata nobis potestate plenaria omnia et singula suprascripta declarandi, addendi, et minendi si quoties, et quando nobis uidebitur expedire.</p>
                    <p>Lecta, et publicata fuerunt predicta omnia siue lecte, et publicate fuerunt predicte Constituciones, et pronunciate, et approbate per Reuerendum in Christo Patrem et D.D. Philippum Dei et Apostolice sedis gracia Episcopum Torcellanum et de mandato ipsius D. Episcopi in presencia Uenerabilium Uirorum D.D. Presbiterorum Bartholomei Archidiaconi, Stephani Archipresbiteri, et mei Uictoris Canonicorum et Capituli Torcellani, nec non Fratris Iacobi Monachi Monasterii S.S. Felicis, et Fortunati de Aimanis pro se, et suo Abbate, D.D. Fratrum Leonardi S. Andree de Aimanis, et Iacobelli S. Cathaldi, et Iacobelli S.S. Cornelii, et Cipriani de Burano maris Monasteriorum D.D. Nicolai S. Petri de Maiorbio, Nicolai S. Martini de Buriano maris, Dominic S. Petri de littore maiori, Maphei Fradelo S. Stephani, Ioannis Donati S. Martini, et Antonii S. Saluatoris de Murano Ecclesiarum Plebanorum, Presbiteri Bertucii SS Cosme, et Damiani, Leonardi S. Bartholomei et Franceschini S. Angeli de Maiorbio Ecclesiarum Rectorum, Presbiterorum Antonii Nigri, Antonii de la ture, Petri Zane Diaconi, et Ioanini Subdiaconi S. Marie, Presbyteri Donati, et Stephani S. Stephani, et Manfredi Subdiaconi S. Martini Ecclesiarum Beneficiatorum, et Ioannis Prioris hospitalis s. Ioannis Baptiste de Muriano, ac Fratris Nicole pro Priore Monasterii S. Petri Casacalho, ser Petri Taiapiera Procuratoris Monasterii S. Ioannis pro Abbatissa et Conuentu ipsius Monasterii, suprascripti Presbiteri Stephani pro Abbatissa, et Monasterio S. Antonii, suprascripti D. Fr. Leonardi Prioris S. Andree pro Abbatissa, et Monasterio S. Antonii, suprascripti D. Fr. Leonardi Prioris S. Andree pro Abbatissa, et Conuentu Monasterii S. Angeli de Zampanigo de Torcello, predicti Presbiteri Stephani pro Abbatissa, et Monasterio S. Euphemie, Iacobi Maceman pro Abbatissa, et Monasterio S. Catherine, suprascripti Presibteri Fraceschini Ecclesie S. Angeli pro Abbatissa, et Monasterio S. Marie de Ualle Uiridi de Maiorbio, suprascripti D. Nicolai Plebani de Burano pro Abbatissa, et Monasterio S. Mauri de Burano maris, suprascripti Donati S. Stephani pro Abbatissa, et Monasterio S. Maphei, suprascripti Presbiteri Antonii Nigri pro Abbatissa, et Monasterio S. Nicolai de la ture supradicti Plebani S. Martini Presb. Ioannis Donati pro Priorissa, et Monasterio S. Marie de Agnolis, supradicti Plebani S. Saluatoris pro Priorissa, et Monasterio S. Bernardi de Murano, suprascripti Prioris S. Andree pro Abbatissa, et Monasterio S. Laurentii, Presb. Leonis Capellani Monasteriis S. Christine pro ipso Monasterio et Abbatissa, et ipsius D. Stephanelle Abbatisse Monasterii SS Apostolorum pro se, et suo Monasterio, D. Benuenute Priorisse Monasterii S. Angeli de Aimanis pro ipso Monasterio et Abbatissa ipsius Monasterii, ac Barcha habitatoris Monasterii S. Adriani de Costanzago pro Abbatissa, et ipso Monasterio anno Natiuitatis Dominice MCCCLXXIV. Indiccione uero XII. die XXI mensis Iulii Pontificatus s.s. in Christo Patris et D. nostri D. Gregorii Diuina Prouidencia Pape XI. anno IV.</p>
                    <p>In maiori Ecclesia Torcellana presentibus Uenerabilibus Uiris D.D. Ugone Raimundi Priore S. Petri de Aligno Aquen. Diocesis suprascripti; D. Episcopi in spiritualibus ac temporalibus Uicario generali, Aimoneto Balardi Preposito Monasterii S. Marie de Lumbiasto, Bartholomeo s. Spiritus de Che  [2] Taurinensis Diocesis, Federico de Ripalta Canonico Taurinen. Millono Canonico Asten. et Presbit. Francisco Capellano, Ecclesie s. Fusce de Torcello, et nobili Uiro Martino quondam Antonii Balardo de Auillana Taurinensis Diocesis, et aliis pluribus testibus uocatis ad hoc specialiter et rogatis.</p>
                    <p>Ego Uictor Guielmi de Torcello publicus imperiali auctoritate Notarius, et prefati D. Episcopi, et eius Episcopalis Curie Scriba predicta publicacioni, pronunciacioni, approbacioni, et omnibus aliis et singulis suprascriptis una cum prenominatis testibus, dum sic, ut premittitur, agerentur, et fierent presens fui, atque omnia, et singula de mandato prefati D. Episcopi scripsi, et in hanc publicam formam redefi, signum meum consuetum apponens in robur, et testimonium omnium premissorum.</p>
                </div>
                <div>
                    <head>Footnotes</head>
                    <p>[1] Printed Taxiilorum</p>
                    <p>[2] ellipsis in the text.</p>
                </div>
            </div>
        </body>
    </text>
</root>
