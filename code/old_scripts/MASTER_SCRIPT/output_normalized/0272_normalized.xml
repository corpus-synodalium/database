<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Marciac</title>
                <recordID>0272</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1326</origDate>
                <dateNotes/>
                <origPlace>Marciac</origPlace>
                <diocese>Auch</diocese>
                <province>Auch</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 272</p>
                <p>Year: 1326</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Marciac</p>
                <p>Diocese: Auch</p>
                <p>Province: Auch</p>
                <p>CountryModern: France</p>
                <p>Latitude: 43.525</p>
                <p>Longitude: 0.1625</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Guillaume de Flavacourt</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Duffour, Livre Rouge, pp8-39</p>
                <p>EditionOther: Mansi 25, 775-798</p>
                <p>SourceNotes: http://books.google.com/books?id=mstTAAAAYAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: Largely identical to Nogaro 1303; only long decree relating to simony is novel</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones edite apud Marchiacum.</p>
                    <p>Hec sunt constituciones prouinciales consilii generalis Auxitani celebrati apud Marchiacum auxitane diocesis sub anno Domini Mo CCCo XXo sexto die lune octauo decembris.</p>
                    <p>De etate et qualitate rubrica facta fuit per reuerendum patrem dominum G. archiepiscopum auxitanum anno et die supradictis.</p>
                    <p>Obseruari precipimus quod nullus episcopus curatum officium exerceat nisi premissa summarie cause cognicionis, etatis, uite et morum et idem obseruari precipimus in beneficiis non curatis.</p>
                </div>
                <div>
                    <head>Capitulum 1</head>
                    <p>De clericis peregrinis.</p>
                    <p>Statuimus quod ordinarii clericos aut reliogiosos quoscumque de alienis diocesibus se ad suas dioceses transferentes ad diuina officia publice non admittant sine suorum litteris prelatorum.</p>
                    <p>Quia dicti peregrini de diuersis partibus confluunt ad prouinciam auxitanam et plures, ut creditur, non ordinati secundum canonicas sanxiones et plures excommunicati, apostate et criminosi suos episcopos, metu suorum criminum, fugientes, qui se asserunt mendaciter sacerdotes, in contemptum Dei et animarum suarum et aliarum quibus preferuntur non modicum detrimentum, statuimus quod nullus in ecclesia sua recipiat clericum peregrinum ad officiandum sine litteris commendatariis ordinarii sui et licencia sui episcopi.</p>
                    <p>Alioquin clericus peregrinus sentenciam excommunicacionis incurrat.</p>
                    <p>Irreuocabili constitucione sanximus quod rectores ecclesiarum et subcappellani eorum recipientes peregrinos presbyteros ignotos, absque suorum diocesanorum litteris recommendatariis ad efficiendum ecclesiastica sacramenta, ipso facto sint excommunicacionis sentencia innodati.</p>
                </div>
                <div>
                    <head>Capitulum 2</head>
                    <p>De officio Archidiaconi.</p>
                    <p>Statuimus ut nullus archidiaconi de causis matrimoniorum uel sponsaliorum cognoscere, uel censura ecclesiastica uti ualeat, sine mandato sui episcopi speciali.</p>
                    <p>Et si aliter presumptum fuerit uiribus careat ipso facto; nisi de prescripta legitime consuetudine aliud sibi competat in hoc casu.</p>
                </div>
                <div>
                    <head>Capitulum 3</head>
                    <p>De officio Legati.</p>
                    <p>Ut fraus circa iudices et conseruatores sede apostolice uel legati eiusdem eorumque processus ac litteras, in nostra prouincia facilius euitentur: et ne uocandi et uocati coram eis, indebite fatigentur laboribus et expensis, precipiendo mandamus statuta domini nostri domini B. felicis recordacionis, quondam sacrosancte romane ac uniuersalis ecclesie summi Pontificis quorum unum: statutum, ac aliud: hac constitucione necnon et domini Simonis quondam legati regni Francie, quorum unum: cum iuris remedia, et aliud: ceca cordis ambicio incipiunt, frequenter in synodis publicari.</p>
                    <p>Et si contra predicta statuta uel aliquid eorumdem a quocumque presumptum extiterit, nullum, ordinarii, cum eorumdem penis in ecclesiis sibi subiectis faciant publicare.</p>
                </div>
                <div>
                    <head>Capitulum 4</head>
                    <p>De officio ordinarii.</p>
                    <p>Ut Prelatorum, iudicum, inquisitorum et uisitatorum officium, eo fructuosius quo liberius ualeat exerceri, presenti statuto uniuersis et singulis, tam religiosis quam clericis ac laicis, duximus inhibendum ne ipsos impedire uel turbare presumant quominus in priuatis locis religiosis, regularibus uel aliis eisdem subiectis liberum officii sui debitum exequantur.</p>
                    <p>Alioquin si laici excommunicacionis, si fuerint religiosi et clerici, interdicti ipso facto incurrant sentencias.</p>
                    <p>Prelati uero, si in premissis trangressores extiterint, per nos uel nostros iudices animaduersione debita puniantur.</p>
                </div>
                <div>
                    <head>Capitulum 5</head>
                    <p>De impedientibus execucionem litterarum.</p>
                    <p>Item si quis nuncios nostros, suffraganeorum nostrorum suorumque, missos per nos uel eos pro conuocandis conciliis, synodis, citacionibus uel execucionibus faciendis, per se, alium uel alios, clam uel palam, impediuerit, arrestauerit, litteras eisdem abstulerit, fregerit, deleuerit uel occultauerit, percusserit, uel in premissis uel aliquod premissorum dederit concilium, auxilium uel fauorem, eo ipso sit excommunicacionis uinculo irretitus.</p>
                    <p>Et locum ubi talia perpetrata extiterint, usque ad condignam satisfaccionem subponimus ecclesiastico interdicto.</p>
                    <p>Et nichilominus constitucionem per dominum Simonem legatum quondam editam super hoc, publicari mandamus et eam penitus obseruari.</p>
                    <p>Absolucionis beneficium ab excommunicacionis sentencia, uel quamcumque reuocacionem ipsius aut suspensionem eciam interdicti, per vim uel per metum extortam, presentis constitucionis auctoritate omnino iuribus uacuamus.</p>
                    <p>Ne autem sine uindicta uiolentie crescat audacia, eos qui absolucionis siue sententie reuocaciouis huiusmodi beneficium, vi uel metu extorserint, excommunicacionis sententie decernimus subiacere.</p>
                </div>
                <div>
                    <head>Capitulum 6</head>
                    <p>De immunitate ecclesie uel clericorum alias de penis.</p>
                    <p>Quicumque iudices ad absoluciones uel relaxaciones cuiuslibet excommunicacionis, suspensionis uel interdicti sentenciarum beneficium impendendum vi uel metu compulerit, per locorum ordinarium excommunicatus publice nuncietur; et dictum absolucionis uel relaxacionis beneficium denuncietur aliquatenus non tenere et sic absolucionem uel relaxacionem huiusmodi obtinentes excommunicati uel interdicti denuncientur publice sicut prius.</p>
                    <p>Prohibemus ne domini uel iudices temporales personas ecclesiasticas super accionibus personalibus coram se in iudicio euocent; nec uocate ad allegandum coram eisdem fori priuilegium uenire teneantur.</p>
                    <p>Et si ipsas coram se litigare super predictis compulerint, quoquo modo, per se uel per alios, eo ipso excommunicacionis incurrent sentenciam: que nullatenus relaxetur, nisi lesis huiusmodi, de dampnis expensis et interesse per ipsos fuerit integre satisfactam: eorum processibus et sententiis super huiusmodi questionibus habitis et prolatis nichil omnino roboris habituris.</p>
                    <p>Item quod de excommunicacionis, suspensionis uel interdicti sententiis, scilicet an iuste late fuerint uel iniuste, uel de aliis causis spiritualibus uel ecclesiasticis, seu alias ad forum ecclesie, de iure uel de antiqua consuetudine, spectantibus, se nullatenus intromittant: nec iudices ecclesiasticos nec super ipsis recurrentes ad ipsos in huiusmodi quomodolibet impediant uel perturbent, nec super predictis dent concilium, auxilium uel fauorem.</p>
                    <p>Aliter predicte excommunicacionis sentencia sint ligati: que, nisi satisfaccio facta prius fuerit, minime relaxetur.</p>
                </div>
                <div>
                    <head>Capitulum 7</head>
                    <p>De confugientibus ad ecclesiam.</p>
                    <p>Item publicari et obseruari precipimus statutum dicti domini Simonis quo cauetur quod quicumque fugientes ad ecclesiarum tutelam ibidem uulnerauerit, mutilauerit, interfecerit, uictualia substraxerit, uel ne habere aut dare eis ualeant impediuerit, per se uel per alium seu alios, aut custodes, ne exinde exire possint, quoquomodo posuerit, incenderit, inde extraxerit uiolenter preterquam in casibus a canonibus permissis, extractas uulnerare, seu mutilare, aut ultimum inferre supplicium presumpserit, et quicumque predicta aut aliquod predictorum fieri preceperit aut procurauerit, seu concilium uel opem adhibuerit huius celeribus perpetrandis, taliter delinquentes excommunicacionis sententie subiacebit ipso facto.</p>
                    <p>Item quicumque talibus mutilatoribus et interfectoribus et quicumque huiusmodi mutilaciones et homicidia fieri preceperint uel procurauerint et quicumque facientibus talia concilium uel opem impendiuerint, beneficia et feuda, si qua ab ecclesiis taliter uiolatis obtinent, ipso facto amittunt, et ad ecclesiam, a qua illa obtinent, reuertuntur Filii autem eorumdem non possunt de predictis aliquid obtinere et ad beneficia ecclesiastica ex tunc assequenda, eo ipso efficientur inhabiles et indigni ut e. t. c. quorumdam domini Simonis.</p>
                    <p>Nos autem ad predictam statuti pleniorem obseruanciam quoad quedam addicimus: quod quicumque de cetero culpabiles quoquomodo inuenti fuerint in premissis uel aliquorum premissorum, quousque plene satisfecerint ecclesiis uiolatis, et illis quorum interest, christiana careant sepultura: eciamsi in articulo mortis ab excommunicacionis sentencia super predictis a quoquam forsan fuerint absoluti.</p>
                </div>
                <div>
                    <head>Capitulum 8</head>
                    <p>Qualiter obseruacio iuramenti pertinet ad iudicem ecclesiasticum.</p>
                    <p>Si qui laici, principaliter uel fideiussorio nomine, super contractibus, uel alias, iuramento prestito, uel fidei interposicione, se obligauerint: poterunt super huiusmodi sub ecclesiastico iudice conueniri: ad cuius forum, racione iuramenti uel interposicionis fidei cause huiusmodi cognicio noscitur pertinere.</p>
                    <p>Prouida deliberacione addicimus statuendo: quod si aliqui personas confugientes ad immunitatem ecclesiasticam, de eadem immunitate uiolenter abstraxerint, si sic extrahentes contingat ad dictam immunitatem confugere siue recursum habere, non gaudeant immunitate predicta; nec Ecclesia deffendat eosdem, quia manifesti iuris est, quod non debet eis ab Ecclesia subueniri per quos constat in Ecclesia scandalum generari.</p>
                    <p>Ut ecclesie nostre prouincie personeque ecclesiastice in plenitudine, statuendo precipimus obseruari statutum domini Simonis in quo, inter alia, continetur: ut omnes qui noua pedagia constituunt et qui antiqua ad clericos et res ipsorum extenderint, eo ipso sint excommunicacionis sentencia ligati.</p>
                </div>
                <div>
                    <head>Capitulum 9</head>
                    <p>De obseruacione statutorum.</p>
                    <p>Cum contingat interdum quod nonnulli prelati canonici seu clerici, domini, officiales, ministri seu alii quicumque laici, in nouitate sue creacionis, uel alias, iurant se consuetudines et statuta et scripta uel non scripta, ecclesiarum seu locorum aliquorum inuiolabiliter obseruare, cum iuramentum non sit ad iniquitatis uinculum institutum, precipimus publicari frequenter in synodis huiusmodi iuramenta ad impossibilia, illicita, seu libertati ecclesie obuiancia, aliquatenus non extendi: nec iurantes huiusmodi qualitercumque uel sub quacumque forma uerborum nisi ad licita, possibilia, et libertati ecclesiastice non obuiancia, non autem ad alia, per prestacionem huiusmodi iuramenti, obligantur.</p>
                </div>
                <div>
                    <head>Capitulum 10</head>
                    <p>De iure priuilegio mulierum.</p>
                    <p>Cum statutum sit, quod mulieres, alienacionibus dotum et donacionibus propter nupcias consentientes non contrauenire, proprio iuramento firmantes, teneantur iuramenta huiusmodi non vi uel dolo prestita obseruare; si iudices seculares easdem prefactas alienaciones audiuerint, cum eis constiterit de huiusmodi iuramento, post duos menses a publicacione constitucionis huiusmodi, in excommunicacionis sentenciam incidant ipso facto.</p>
                </div>
                <div>
                    <head>Capitulum 11</head>
                    <p>De periuriis.</p>
                    <p>Statuimus ut quicumqne, in transgrecione iuramenti manifeste fuerint deprehensi, ad mandatum nostrum, suffraganeorum officialium nostrorum uel eorum, uel iudicis sedis apostolice competentis, prout ad quemlibet talium iurisdiccio noscitur pertinere, in ecclesia eorumdem publice denuncientur periuri.</p>
                    <p>Quod si admoniti satisfacere noluerint, ex tunc excommunicentur, candelis extinctis et pulsatis campanis, singulis diebus dominicis et festiuis, et denuncientur intestibiles et infames; nec ad testimonium uel ad actus legitimos admittantur; nec in foro penitentie, preterquam in mortis articulo, absolui ualeant, nisi a nobis uel suffraganeis nostris, prout eis subsunt, uel ab illo seu ab illis qui a nobis uel ipsis super hoc mandatum habuerint speciale: et nomina talium, ne lateant, per rectores in ecclesiis scribantur.</p>
                    <p>Et hoc statutum frequenter in ecclesiis cathedralibus et parrochialibus precipimus publicari.</p>
                    <p>Officiales autem qui in obseruacione predicti statuti negligentes scienter extiterint, ipso facto, ingressum ecclesie usque ad mensem se nouerint interdictum.</p>
                </div>
                <div>
                    <head>Capitulum 12</head>
                    <p>De excepcionibus.</p>
                    <p>Si seculares iudices excepcionem de re per ecclesiam indicata, ubi ad eos pertinet cognicio de consuetudine uel de iure, coram ipsis propositam recusent admittere eo ipso eosdem tamdiu interdicto ecclesiastico uolumus subiacere quousque dictam excepcionem duxerint admittendam.</p>
                </div>
                <div>
                    <head>Capitulum 13</head>
                    <p>De appellacionibus.</p>
                    <p>Cum honor superioribus obediencia et reuerencia debeantur, et ordo confundatur ecclesiasticus, si sua unicuique iurisdiccio non seruetur, statuimus ut suffraganei ecclesie auxitane, eorumdem officiales et uicarii, ipsis suffraganeis agentibus in remotis, appellantes, uel alias recurrentes ad nos uel nostram curiam, ubi ad nos iurisdiccio pertinet, de consuetudine uel de iure, non impediant quomodolibet, uel perturbent, nec iudicent, statuant, precipiant aliquid, nec fatigent eorum subditos aliquatenus per se, alium, uel per alios, quo minus nostra uel nostre curie seu commissariorum nostrorum mandata in premissis libere exequantur.</p>
                    <p>Item quod causas quarum examinacio uel decisio ad eosdem de iure uel de consuetudine pertinent, cognoscendas uel deffiniendas alicui non committant in fraudem, ut ad eosdem suffraganeos, uicarios officiales primo appellacio defferatur; nec super premissis uel premissorum aliquo, dent auxilium, concilium uel fauorem.</p>
                    <p>Suffraganei in predictorum aliquo delinquentes pene [1] ingressus ecclesie per mensem, ceteri uero ecclesiastico interdicto eo ipso usque ad condignam satisfaccionem se nouerint subiacere.</p>
                </div>
                <div>
                    <head>Capitulum 14</head>
                    <p>De uita et honestate clericorum.</p>
                    <p>Circa uitam et honestatem sacerdotum, religiosorum, clericorum et laicorum, statuta per nos seu predecessores nostros, aliis conciliis prouincialibus edita, precipimus firmiter obseruari; et quod suffraganei in suis diocesibus statuant, informent, corrigant et emendent, prout saluti predictorum uiderint expedire.</p>
                    <p>Precipimus statuendo quod rectores ecclesiarum missas in suis ecclesiis celebrantes, saltem unum clericum, superpellicio indutum, qui sibi ministret in obsequio diuinorum necessario habere teneantur.</p>
                </div>
                <div>
                    <head>Capitulum 15</head>
                    <p>De horis dicendis.</p>
                    <p>Statuimus, quod omnes clerici in sacris ordinibus constituti, et beneficium ecclesiasticum, maxime cum cura obtinentes, et omnes religiosi clerici ad omnes septem horas canonicas omni die dicendas uigilent diligenter, nam ad eas dicendas sunt ex debito obligati, nisi eos infirmitatis grauitas excusaret; et quam frequentius poterunt, ad eas dicendas ad ecclesias conueniant, horis et temporibus consuetis.</p>
                    <p>Tempore uero interdicti, misse celebrentur et alia dicantur diuina singulis diebus in ecclesiis et monasteriis sicut prius, nisi polluta fuerint semine uel sanguinis effusione, submissa tamen uoce, ianuis clausis, excommunicatis et interdictis exclusis, campanis eciam non pulsatis.</p>
                    <p>In festiuitatibus uero Nathalis Domini, Pasche, Penthecostes, et Assumpcionis uirginis gloriose, campane pulsentur et ianuis apertis, alta uoce, diuina officia sollempniter, celebrentur, interdictis admissis et excommunicatis exclusis.</p>
                    <p>Precipientes nichilominus firmiter obseruari quod canonici, religiosi, clerici cathedralium ecclesiarum et collegiatarum qui in ecclesiis predictis ad diuina dicenda officia non conueniunt, eciam interdicti tempore, distribuciones cotidianas, in quibuscumque rebus consistant, preterquam illud quod datur loco prebende ordinarie, nec anniuersaria defunctorum, recipiant, consuetudine contraria non obstante; set inter illos qui ipsis diuinis officiis interfuerint, communiter dumtaxat diuidantur.</p>
                    <p>Et si absentes, qui in ipsis diuinis officiis non interfuerint, aliquid de premissis per se uel per alium perceperint, perceptorum dominium non acquirunt et ad restitucionem eorumdem sunt astricti: et nichilominus ad eam faciendam per censuram ecclesiasticam compellantur, nisi eos causa legitima excusaret.</p>
                </div>
                <div>
                    <head>Capitulum 16</head>
                    <p>De nocte non ire.</p>
                    <p>Ut laicorum scandalum euitetur et clerici ab illicitis arceantur, statuimus ut in locis in quibus post sonitum campane seu buccine de nocte laici ire sine lumine prohibentur, clerici sine lumine non incedant.</p>
                    <p>Si contra fecerint, pene que propter hoc in locis quibus laicis imponitur, eos precipimus autoritate statuti huius subiacere, uel plus, uel minus, prout ordinariis eorum uidebitur faciendum, per capellanos uel officiales ordinariorum locorum eorumdem, ordinariorum nomine, ab ipsis clericis exigende.</p>
                    <p>Quod si requisiti soluere noluerint duplicatam soluere compellantur: et idem de banno fructuum precipimus obseruari.</p>
                </div>
                <div>
                    <head>Capitulum 17</head>
                    <p>De Sepulturis.</p>
                    <p>Obseruari precipimus ne religiosi uel seculares clerici, cuiuscumque status aut condicionis existant, inducant aliquos ad uouendum, iurandum fide interposita, seu alias promittendum, ut apud eorum ecclesias eligant sepulturas, uel iam electam ulterius non immutent; si secus egerint, talis eleccio nulla erit, et apud illas ecclesias sepeliri debebunt, apud quas de iure sepeliendi fuissent, si, alia sepultura non electa, forsitan decessissent; et ipsi, si contra fecerint, et eorum ecclesia et cimiteria penis super hoc editis subiacebunt.</p>
                    <p>Si uero super sepulture alicuius defuncti in dubium reuocentur, ad ordinarium uel officialem illius sub cuius iurisdiccione degebat tempore mortis eius, protinus recurratur; qui, sumpmarie et absque figura et strepitu iudicii, de dubio cognoscens, huius antequam corpus defuncti tradatur ecclesiastice sepulture, si possit absque dedecore et scandalo reseruari, breuiter predictam diffiniat questionem: et quod inde diffinierit, appellacione cessante, execucioni debite demandetur.</p>
                    <p>Si uero cause cognicionem, uel propter officialis absenciam, decisionem dicti dubii differri contingat et cadauer huiusmodi absque scandalo inhumatum nequeat reseruari, si in parrochia sua huiusmodi obierit, in eadem, si uero in alia, et ipsa absque ipsarum parcium preiudicio tumuletur quousque dictum dubium fuerit terminatum.</p>
                    <p>Si qui autem premissis contradictores extiterint aut rebelles, recipiendo ipsum corpus, alibi deportando, sepeliendo, dando concilium, auxilium, uel fauorem, eo ipso ecclesiastico subiaceant interdicto, a quo nullatenus liberentur quousque ad cognicionem ordinarii de premissis satisfaccionem fecerint competenter.</p>
                </div>
                <div>
                    <head>Capitulum 18</head>
                    <p>De non sepeliendis in ecclesia.</p>
                    <p>Item ne corpora laicorum sepelliantur infra ecclesias sine licencia prelati et rectoris, quamuis ab antiquo haberent sepulturas; alioquin eosdem excommunicacionis sententie uolumus subiacere, et locus ecclesiastico subiaceat interdicto.</p>
                    <p>Firmiter duximus statuendum, propter multos clamores qui ad nos sepe et sepius proueniunt, quod in exequiis diuinis in ecclesia mortuis impendendis, impedimenta quamplura proueniunt per amicos, cognatos, aliosue domesticos in ecclesia, funere existentes, cantilenas, lamentaciones, ululatus et altos clamores uocifferando, emittendo et faciendo sonitus cum baculis et aliis instrumentis uel quidquid diuinum officium alias impediendo; idcirco, ut non sint in ecclesia lamentaciones lugentes magnis et altis clamoribns uel quidquid aliud propter hoc quod diuinum officium perturbetur; et si contrarium acceptetur, cessetur a diuinis in dictis obsequiis, quamdiu durauerit impedimentum predictum; et nichilominus predicti impedientes per ordinarios alias legitime puniantur.</p>
                </div>
                <div>
                    <head>Capitulum 19</head>
                    <p>Ut ius ecclesie parrochialis seruetur.</p>
                    <p>Ut honor debitus ecclesie matrici per eiusdem parrochianos subditos obseruetur, in qua consueuerunt celesti pabulo reffici dum uiuebant, et iuxta Apostolum sint consolacionum socii qui fuerunt passionum, statuimus ut quicumque extra suam parrochialem ecclesiam elegerit sepulturam, eius corpus ante ipsius sepulturam, si in sua parrochia decesserit, uel ad ipsam deportari contigerit, matrici ecclesie sollempniter presentatur et eidem reddatur de funeralibus debitum, prout de iure uel in parrochia decedentis est fieri consuetum.</p>
                    <p>Contrarium facientes ipso facto ecclesiastico subiaceant interdicto et transgressorum nomina per rectores locorum ordinariis intimentur, ut interdicti sentenciam a subditis obseruari faciant et, prout iustum fuerit aggrauent.</p>
                    <p>Firmiter precipimus obseruari ut nullus fidelis, cuiuscumque status, condicionis, nobilitatis, dignitatis ubicumque debitum nature persoluens, eius corpus membratim in diuersis locis eligat sepeliri.</p>
                    <p>Nec aliquod corpus deffuncti, quodam impio pietatis affectu, truculenter exenteretur aut illud membratim uel frustatim, alias in frusta inhumaniter concidentes, ipsum subsequenter aquis immersum exponant ignibus decoquendum, ut tandem, excussis a carne ossibus, ea seiuncta a carne alibi tumulentur.</p>
                    <p>Immo, si commode fieri poterit, corpus deffuncti absque diuisione defferatur ad locum in quo uiuens elegit sepeliri, aut in ciuitate, castro, uel loco ubi decesserit, tradatur ad tempus ecclesiastice sepulture; ita quod, demum incinerato corpore, ossa ibidem remaneant, aut ad locum ubi uiuens sepulturam elegit deportetur et tumuletur ibidem.</p>
                    <p>Contrarium facientes ipso facto se nouerint excommunicacionis uinculo innodatos, a qua non poterunt, preterquam in mortis articulo, nisi per sedem apostolicam liberari.</p>
                    <p>Et nichilominus corpus quod sic fuerit inhumaniter pertractatum ecclesiastica careat sepultura.</p>
                </div>
                <div>
                    <head>Capitulum 20</head>
                    <p>Ut ius ecclesie parrochialis seruetur.</p>
                    <p>Ut honor debitus parrochialibus obseruetur et animarum periculis obuietur, salubriter duximus statuendum quod parrochiani, diebus dominicis et festiuis, ad parrochiales ecclesias ueniant, missas integras audituri.</p>
                    <p>Et si per duos dominicos integros continuos missas in dictis ecclesiis non audiuerint, ex tunc habeant parrochiales presbyteri comminare neque uenientes seu declinatores in ecclesiis nominatim postea excommunicatos.</p>
                </div>
                <div>
                    <head>Capitulum 21</head>
                    <p>Ut pax inter curatos et prelatos seruetur.</p>
                    <p>Uolentes inter prelatos et rectores ecclesiarum questionis et scandali materiam amputare, ut inter eosdem pacis tranquillitas uigeat et feruor estuet caritatis, precipimus firmiter obseruari constitucionem editam per dominum Bonifacium papam octauum que incipit super cathedram preheminentie pastoralis eleccionis.</p>
                </div>
                <div>
                    <head>Capitulum 22</head>
                    <p>De decimis.</p>
                    <p>Porro cum nonnulli decimas detineant in plerisque locis prouincie auxitanensis, non absque exempli pernicie grauique suarum periculo animarum, statuendo precipimus ut per locorum episcopos ipsas decimas abiurare, resignare, dimittere et ecclesiis restituere iuris remediis quibuscumque poterunt, absque diffugio compellantur: super quibus ipsorum ordinariorum consciencias intendimus onerare.</p>
                    <p>Mandantes nichilominus quod tam detentores ipsarum decimarum, ante ipsarum restitucionem plenariam, si decesserint, cum eosdem detentores in mortali non sit dubium decessisse peccato, quam eorum filii, uxores et familie, sepultura careant christiana; nec ipsi, nec eorum filii usque ad quartam generacionem inclusiue, ad tonsuram clericalem, sacros ordines uel ecclesiastica beneficia aliqua admittentur.</p>
                    <p>Si qua aliter eis collata exstiterint beneficia, eorum collacio nullam habeat roboris firmitatem, et eorum beneficia aliis libere conferantur.</p>
                    <p>Si uero ordinarii predictis tonsuram, sacrum ordinem, beneficium ecclesiasticum quodcumque aliter contulerint, ab illorum eo ipso per annum nouerint se collacione suspendi; et loca ubi sepulti fuerint, per annum ecclesiastico subiaceant interdicto.</p>
                    <p>Quam constitucionem in synodis frequenter precipimus publicari, ut nemo super istis se ualeat per ignoranciam excusare.</p>
                    <p>Item omnes laici indistincte ad prestacionem decimarum de noualibus, muscibus et possessionibus suis, per excommunicacionis in personas et interdicti in terram sentencias, per ordinarios compellantur; et si requisiti, sine solucione uel satisfaccione predictarum decimarum decesserint, christiana careant sepultura.</p>
                </div>
                <div>
                    <head>Capitulum 23</head>
                    <p>Item de decimis.</p>
                    <p>Quod decima prefferatur ageriis.</p>
                    <p>Cum decime et primicie eorum ordinacione diuina ecclesiis debeantur, statuendo precipimus ut possessores terrarum in garba, uinearum in uendemia, uirgultorum, pratorum, et aliarum possessionum cultores, statim ex eis collectis fructibus et fetibus animalium quorumcumque, ex quo materno non indiguerint nutrimento, nouem partibus sibi retentis, decimam partem immediate subsequentem integre de predictis, nullis inde primitus deductis tributis, censibus ex primis aggreriis seu seruiciis aliis, necnon de aliis omnibus bonis licite acquisitis, ecclesiis quibus debentur, censura ecclesiastica per locorum ordinarios compellantur, contraria consuetudine qualibet non obstante, quam tollimus.</p>
                    <p>Item de primiciis predictorum, in quantum est de iure uel de consuetudine debitum, precipimus obseruari.</p>
                    <p>Si uero aliquid predictorum fructuum uel fetuum ad dominos, emptores, seruitores, mercenarios uel quoscumque alios, non decimatum seu non primiciatum transiuerit, ecclesia seu rector solucionem decimatorum et primiciarum a quo maluerit eorumdem poterit uendicare.</p>
                    <p>Uno tamen soluente, alter remaneat liberatus.</p>
                </div>
                <div>
                    <head>Capitulum 24</head>
                    <p>Ne impediantur decime.</p>
                    <p>Precipimus publicari quod nulli religiosi uel alii in sermonibus suis, confessionibus suis, uel alibi de cetero talia presumant proponere que audientium animos a decimarum uel aliarum rerum ecclesiis, monasteriis, hospitalibus seu aliis piis locis debitarum solucione trahant, uel corripiant; imo uerbo et opere informent eosdem, ut ad solucionem predictorum prompte uoluntatis animo sint attenti.</p>
                    <p>Cum decime, que iure diuino et canonico ecclesiis parrochialibus et ecclesiasticis personis debentur, a quibusdam laicis detineantur et percipiantur in dictarum ecclesiarum et ecclesiasticarum personarum maximum preiudicium, ex quadam praua consuetudine, que dicenda est poscius corruptela: statuimus quod detentores predicti, et eorum uxores et filii familie in morte careant ecclesiastica sepultura, et quod eorum filiis familie uel filiis filiorum familie beneficia ecclesiastica, tonsure uel alii ordines minime conferantur; ut predictis penis astricti decimas dimittant facilius personis et ecclesiis ad quos expectant.</p>
                </div>
                <div>
                    <head>Capitulum 25</head>
                    <p>De detentoribus decimarum.</p>
                    <p>Cum alias statutum per nos fuerit et per predecessores nostros, in prouincialibus conciliis actenus celebratis, quod detentores decimarum ecclesiasticarum, ante ipsarum restitucionem plenariam si decesserint, cum eosdem in mortali non sit dubium decessisse, tam ipsi detentores quam eorum filii et familie careant ecclesiastica sepultura, statuendo adicimus: et uxores et filie pena consimili arceantur.</p>
                </div>
                <div>
                    <head>Capitulum 26</head>
                    <p>De decimis.</p>
                    <p>Statuendo decernimus et denunciamus, omnes laicos utriusque sexus, cuiuscumque dignitatis, status, seu condicionis existant, qui uel que decimas ecclesiarum detinent occupatas in nostra prouincia auxitana, excommunicatos, et eorum sentencias agrauando uxores eorum, filios, filias et familias interdictas.</p>
                    <p>Item laici non soluant decimas laicis.</p>
                </div>
                <div>
                    <head>Capitulum 27</head>
                    <p>De pauperibus rectoribus.</p>
                    <p>Prouideri precipimus per locorum ordinarios quod si rectores ecclesiarum sibi subiectarum de redditibus suarum ecclesiarum nequeunt commode sustentari, nec alia incumbencia onera subportare, tantum de decimis suarum parrochiarum eisdem rectoribus per quoscumque percipientes easdem, tam exemptos quam non exemptos faciant assignare, quod exinde possint commode sustentari et episcopalia iura soluere et alia incumbencia onera subportare.</p>
                    <p>Item quod religiosi exempti de terris et possessionibus acquisitis actenus et amodo acquirendis decimas integre soluant illis ecclesiis quibus possessiones eedem et terre fuerant primitus decimales.</p>
                    <p>Super hiis enim est ipsis ordinariis, nisi de relus exemptis agatur, iurisdiccio attributa.</p>
                </div>
                <div>
                    <head>Capitulum 28</head>
                    <p>Quoniam frequenter, propter paupertates ecclesiarum et personarum ecclesiasticarum multa insurgunt incommoda ecclesiis et personis ecclesiasticis, siue in agendo, siue in deffendendo non ualentibus prosequi iura sua, sacro approbante concilio, statuimus quod ad arbitrium diocesani uel officialis sui, de communi contribucione expensarum et sumptuum tocius diocesis, in qua casus seu necessitas huiusmodi euenerit, in prosecucione iuris sui ecclesiastici prouideant eisdem et officiales sint eis fauorabiles in iusticia exhibenda.</p>
                </div>
                <div>
                    <head>Capitulum 29</head>
                    <p>Uniuersis episcopis obseruari precipimus quod presbyteri seu rectores, per religiosos in eorum ecclesiis in quibus ius obtinent patronatus presentati, et per episcopos instituti, ab eis, nisi per episcopos et ex causa racionabili non ualeant ammoueri, quia ex quo instituti in eis sunt, censentur perpetui, consuetudine uel statuto quolibet contrario non obstante.</p>
                </div>
                <div>
                    <head>Capitulum 30</head>
                    <p>Religiosi uero et monachi quibus, ne a quoquam interdici, suspendi uel excommunicari ualeant, a sede apostolica est indultum, si ad aliqua loca pia uel prioratus ordinariis subiectos, destinati fuerint per superiores suos, ut ibi regant ipsos, uel proprii ipsorum locorum ministri, seu ipsi monachi resideant in eisdem, quamdiu morentur in illis, racione eorumdem locorum seu prioratuum, non solum in predictis, sed eciam in aliis possint, si delinquerint, a suis ordinariis puniri prout iusticia suadebit.</p>
                </div>
                <div>
                    <head>Capitulum 31</head>
                    <p>Quod non fiat noua fundacio sine licencia.</p>
                    <p>Obseruari precipimus, ut ordinarii in suis diocesibus religiosos exemptos non permittant construere oratoria seu cappellas in locis non exemptis sine ipsorum ordinariorum licencia speciali, nec ipsis constructis, ipsi exempti celebrent diuina, nec tempore interdicti in locis exemptis, nisi prout eis a iure uel speciali priuilegio est concessum.</p>
                    <p>Si contra fecerint, compescantur, et si conseruatores ipsorum exemptorum propter hoc in ordinarios aliquas sentencias tulerint, tanquam a iure reuocate nullatenus obseruentur.</p>
                </div>
                <div>
                    <head>Capitulum 32</head>
                    <p>De censibus et procuracionibus.</p>
                    <p>Ex querelis quamplurium rectorum ecclesiarum intelleximus quod archidiaconi in suis archidiaconatibus, prout ad eos pertinet, uisitacionis beneficium, officium impendentes, ex multitudine onerosa quam secum tunc ducunt, et plus quam expediat uel deceat, grauentur nimium in expensis; nos uolentes super hoc utiliter prouidere, rectoribus parrochialium ecclesiarum que in suis prouentibus in nostra prouincia, ut plurimum sunt tenues, sacro approbante concilio, duximus statuendum: ut nullus archidiaconus, dum uisitat archidiachonatum suum, ultra quinque equitaturas, in quibus salmerium si ducat, intelligimus, cum quinque garcionibus peditibus, non cum canibus uel auibus uenatoriis, secum ducat, et pro illis tantum procuracionem in uictualibus non sumptuosam uel in pecunia a nolente dare, quam pecuniam pro una procuracione integra XXXta solidos turonenses paruorum uel ualorem taxamus, una die recipiat, uisitata ecclesia ad hoc sufficienti, nullis per archidiaconum, si magis quam in pecunia, ut permittitur, procuracionem in uictualibus recipere uoluerit, ad prandium inuitatis.</p>
                    <p>Si autem una ecclesia ad dictam procuracionem prestandam absque grauamine non sufficiat, aliqua uel alique de aliis circumuicinis ecclesiis uisitatis tamen primitus, contribuant prout suppetierint facultates.</p>
                    <p>Si autem unus rector plures teneat ecclesias sibi pro uno beneficio assignatas et si omnes simul uel diuisim uisitauerit, nisi ad unam pro illis procuracionem rector earum minime teneatur.</p>
                </div>
                <div>
                    <head>Capitulum 33</head>
                    <p>Sit eciam cautus archidiachonus uisitare uolens, ut in principio sue uisitacionis, omnes et singulos quos secum tunc ducere uoluerit sic informet, quod nec ipse nec quisquam suorum aliquod muneris, quodcumque sit et qualitercumque offeratur, recipiat, nulla per eos uel aliquos eorumdem in predictis acquisita fraude uel aliquo predictorum.</p>
                    <p>Si autem presumptum fuerit, percipientes usque ad restitucionem dupli illius quod receperint ecclesie uel rectori a quo receperint faciendam excommunicacionis sententie ipso facto se nouerint subiacere.</p>
                    <p>Archidiaconus autem contra presentem constitucionem in aliquo ueniens tamdiu ab officio eo ipso nouerit se suspensum, quousque de duplo huiusmodi, si receperit ultra pretaxatum modum uisitandi, agrauando ecclesias uel rectores earum, ipsis per ipsum fuerit plenarie satisfactum, nulla eis in hoc dantium remissione, libertate, seu gracia ualitura.</p>
                    <p>Et si a personis et locis non uisitatis, pecuniam, donum spe future uisitacionis uel conuiuacionis, quocumque quesito colore seu figmento, per se, alium uel alios receperint, eo ipso penis subiaceant supradictis.</p>
                    <p>Si autem ultra predictum numerum duxerint, uel petierint, iuste poterit denegari.</p>
                    <p>Nam quod de predicto numero duximus, debet intelligi secundum toleranciam in illis locis in quibus ampliores sunt redditus, et ecclesie facultates.</p>
                    <p>In pauperibus autem tantam uolumus tenere mensuram, ut, ex accessu maioris, minores non se doleant grauari, nec sub tali indulgencia, illi qui paucioribus equis actenus uti solebant, ducendi plures credant sibi indultam de cetero potestatem.</p>
                </div>
                <div>
                    <head>Capitulum 34</head>
                    <p>De uisitacione archidiaconi.</p>
                    <p>Ad excusacionem uero nostram apud Deum et homiues pleniorem omnibus archidiachonis nostris in uirtute sancte obedientie districte precipimus: quatinus circa premissorum obseruacionem mandatorum diligenciam adhibeant et operam efficacem, ne propter eorum incuriam uel negligenciam grex dominicus exponatur ulterius luporum demonum faucibus laniandus.</p>
                    <p>Illud autem quod de sanctuariis et oblacionibus consuetis et peregrinacionibus antiquitas laudabiliter statuit, nouitas autem pro maiori parte neglexit, omnibus in remissionem iniungimus peccatorum, ut in anticum statum diligeuter studeant reformare.</p>
                    <p>Alioquin quod fraude et negligencia eorum fuerit deperditum, in districto examine ab eisdem a supremo Iudice requiratur.</p>
                    <p>Item quod omnes rectores habentes beneficium curatum infra annum a tempore ipsis commissi regiminis numerandum se faciant ad presbyteratus ordinem promoueri; alioquin, iusto impedimento cessante, eodem beneficio nouerint esse priuatos.</p>
                </div>
                <div>
                    <head>Capitulum 35</head>
                    <p>De consecracione ecclesie.</p>
                    <p>Licet ecclesia nondum consecrata, ex quo est diuino cultui dedicata et ibidem sunt diuina officia celebrata, cum consecrata eodem gaudeat priuilegio immunitatis ecclesiastice ac eciam libertatis, statuimus ut si ipsam pollui contigerit seminis uel sanguinis effusione hominis uiolenta, uel in ipsa, uel in eius cimiteriis, excommunicatorum, interdictorum, hereticorum, cismaticorum, paganorum uel iudeorum corpora sepeliri, corporibus uel ossibus huiusmodi, si ab iis discerni poterunt, exhumatis et extra ecclesiam et cimiteria procul eiectis, debent ecclesia et cimiterium reconciliari protinus per episcopum tantum et non alium aspersione aque sollempniter benedicte.</p>
                    <p>Si uero de facto inferior episcopo ecclesiam et cimiterium huiusmodi uel ecclesiam consecratam reconciliare presumpserit, eo ipso ecclesiastico supponitur interdicto.</p>
                </div>
                <div>
                    <head>Capitulum 36</head>
                    <p>De reliquiis et ueneracione sanctorum.</p>
                    <p>Ad diuini honorem nominis et gloriam, exaltacionem fidei catholice, meritumque fidelium et salutem, statuendo, sacro probante concilio, obseruari precipimus: ut de cetero annis singulis, perpetuo in ecclesiis quibuscumque prouincie nostre festa beatorum apostolorum Domini nostri Ihesu Christi Saluatoris nostri omnium qui, uiuentes in carne, suo precioso sanguine sanctam Dei Ecclesiam plantarunt; quatuor Euangelistarum, quorum fideli studio, effugatis tenebris, ueritatis litera transfulsit; et quatuor Doctorum Confessorum ipsius sancte matris Ecclesie, Gregorii, Augustini, Ambrosii antistitum, Iheronimi presbyteri uenerabilis quorum doctrinis et uerborum facundia tota fabrica eiusdem ecclesie, uelut quibusdam rutilantibus, sub officio duplici sollempniter celebrentur.</p>
                </div>
                <div>
                    <head>Capitulum 37</head>
                    <p>Contra questores, quod non predicent nisi tantum continenciam litterarum nec portent crucem neque cathenam.</p>
                    <p>Ut reliquie sanctorum maiori reuerencia in posterum habeantur, et ne simplicitas Christiana uariis figmentis ac falcis documentis decipiatur, sicut occasione questus in plerisque locis fieri consueuit, obseruari precipimus ut autique reliquie amodo extra capsas uel uasa nullatenus ostendantur, nec exponantur uenales, inuentas autem de nouo nemo uenerari presumpserit, nisi a Romana ecclesia fuerint approbate; nec questor aliquis permittatur portare reliquias, crucem, uel cathenas, nec publice in ecclesiis predicare ultra suarum continenciam litterarum propter falsa que quandoque interserunt, nisi de eorum ordinariorum licencia speciali.</p>
                    <p>Et si contra presumptum extiterit ab ipsis, debite puniantur.</p>
                </div>
                <div>
                    <head>Capitulum 38</head>
                    <p>De Sancta Martha.</p>
                    <p>Cum Dominus noster Ihesus Christus, eternus Dei filius, speciali prerogatiua amoris beatam Martham sororem beate Magdalene honorandam decreuerit ad eius hospicium declinando que circa eiusdem Domini Redemptoris et Saluatoris nostri ministerium solicitam curam gessit, per quam et uita designatur actiua, que contemplatiue suaui et secure, tanquam fructuosior et utilior antefertur, dignum est, ut eamdem eiusdem Domini nostri Ihesu Christi hospitem in Dei ecclesia dignis laudibus attollamus.</p>
                    <p>Idemque de consensu concilii precipiendo statuimus ut IIIIo kalendas Augusti sub officio IX leccionum eius festum celebretur quolibet anno, in omnibus et singulis ecclesiis prouincie auxitane, mandantes ut omnes episcopi in omnibus ecclesiis, prout eis subsunt, festum huiusmodi in kalendariis earumdem, ut predicitur, a more aliorum sanctorum dicta die faciant annotari.</p>
                </div>
                <div>
                    <head>Capitulum 39</head>
                    <p>Contra questores; quod non predicent nisi tantum continenciam litterarum nec portent crucem neque cathenas.</p>
                    <p>De ecclesiis hedificandis.</p>
                    <p>Cum presens et uisibilis ecclesia militans triumphanti celesti ciuitati Iherusalem non immerito comparetur, et locum ubi sanctissimum Corpus Domini nostri Ihesu Christi conficitur et conseruatur, et nostre reconciliacionis ad Dominum instrumenta, uidelicet sacramenta ecclesiastica ministrantur, pro offensisque et culpis populi remittendis ad supplicandum diuine magestati specialiter deputatum, in quo eciam delictorum uenia confidentius impetratur, inter cetera firmo fundamento ac humanis expolitis edificiis communiri deceat, ut Deo gratus existat, inspicientibus et ingredientibus sit deuotus et placidus, et considerantes illiciat et refiiciat et formet, sacro approbante Concilio, statuimus ut episcopi, abbates, et prelati, rectores ecclesiarum, et religiosi quicumque, in suis anmonicionibus, predicacionibus, confessionibus et ubicumque, quantum commode potuerint, clericos, plebes et populos inducant attentius et informent, quod cum ecclesie ordinariis subiecte, et construccione, reparacione, emendacione et ornamentis ecclesiasticis indiguerint, ad predicta facienda et huiusmodi de bonis sibi a Deo collatis contribuant, heleemosinas conferant competentes.</p>
                    <p>Ordinarii autem locorum prouideant quod ecclesie rurales, que eis subsunt, taliter reparentur, quod in eisdem, saltem semel in anno, scilicet in die inuocacionis ipsarum, decenter Misse ualeant celebrari, rectores parrochianos et subditos ecclesiarum earumdem ad premissa omnia, si necesse fuerit, compellendo, constituendo nichilominus rectores et aliquos illarum ecclesiarum parrochialium collectores, operarios, executores qui ad premissa complenda sint fideles, solliciti et attenti.</p>
                    <p>Ut autem deuocius et facilius omnes et singuli ad premissa inclinentur, omnibus uere penitentibus et confessis, tam qui predictas pias heleemosinas et caritatiua subsidia erogauerint tam religiosis et aliis qui alios ad hec facienda induxerint, quadraginta dies de iniunctis eisdem penitenciis, de Omnipotentis Dei confisi clemencia, misericorditer relaxamus.</p>
                    <p>Suffraganei uero in suis diocesibus concedant indulgencias in predictis, ut Deus ministrauerit et fructum exinde nouerint prouenire.</p>
                </div>
                <div>
                    <head>Capitulum 40</head>
                    <p>Qualiter crisma et oleum debeant custodiri.</p>
                    <p>Omnes ministros ecclesiarumque rectores prouincie auxitane exortamur in Domino, eis nichilominus in uirtute sante obedientie iniungendo, ut in cunctis ecclesiis sibi commissis crisma et eucaristiam sub clauibus fideliter conseruent, ne inde possint orribilia exerceri.</p>
                    <p>Ne ipsas ponant super fictilibus uasis, archis propriis, aut eciam alienis.</p>
                    <p>Ad habendum calices argenteos studeant et uasa, et ministerii uestimenta, pallas altaris nec non et ipsa corporalia tam nitida et munda teneant, ne alicui sint orrori; ut pocius Dei basilice, quam domus laice uideantur.</p>
                    <p>Nimis enim uidetur absurdum in sacris sordes negligere, que dedecerent in profanis.</p>
                    <p>Si autem propter ingruentem necessitatem aliqua uasa seu superlectilia in ecclesiis conseruanda poni contigerit, necessitate cessante, ab ecclesiis expellantur.</p>
                    <p>Transgressores predictorum ordinariorum arbitrio puniantur.</p>
                </div>
                <div>
                    <head>Capitulum 41</head>
                    <p>Indulgencie uisitantibus ecclesias.</p>
                    <p>Ad diuini cultus aucmentum, deuocionem populi excitandam, ac temporalis pene pro delictis debite remissionem facilius consequendam, de Dei omnipotentis confisi clemencia, sacro approbante Concilio, omnibus uisitantibus ecclesias cathedrales nostre prouincie singulis annis, in uigiliis et eciam in die sollempnitatis inuocacionis cuiuslibet earumdem, uere penitentibus et contritis, XL dies, et in singulis diebus octauarum sollempnitatum ipsarum, XX de iniunctis eis penitentiis misericorditer indulgemus.</p>
                    <p>Et statuendo precipimus, quod quilibet suffraganeorum nostrorum, de uolontate nostra et coepiscoporum suorum, predictis indulgeant illud idem.</p>
                    <p>Item precipimus, quod in singulis ecclesiis Cathedralibus, regularibus, collegiatis, et parrochialibus, nostre prouincie, dum missarum sollempnia in missa maiori celebrabuntur, ibidem immediate post oracionem dominicam pro pace et bono statu ecclesie, regum, principum, et comitum, populi et terre, iuxta uarietatem temporum ad Domiuum fiat oracio specialis.</p>
                </div>
                <div>
                    <head>Capitulum 42</head>
                    <p>Quod in ecclesiis non teneantur parlamenta.</p>
                    <p>Cum ecclesia Domini domus oracionis esse debeat, non alterius negociacionis, ut cum pace et quiete intentis precordiis deuote oraciones et sacra sollempnia in ea ualeant celebrari, et nimis absurdum sit et crudele quod ibi exerceatur iudicium sanguinis, ubi est tutela refugii constituta, presenti prohibemus edicto, ne de cetero iudices seculares, cuiuscumque condicionis sint aut status, causas suas, maxime ubi de sanguinis effusione et corporali pena agitur, in ecclesiis uel cimiteriis audeant agitare, statuta, parlamenta facere, nisi pietate suadeantur, consuetudine contraria non obstante.</p>
                    <p>Contrarium facientes post publicacionem presentis edicti, quam eis in synodis per ordinarios, prout eis subsunt, fieri, excommunicacionis sententie ipso facto uolumus subiacere.</p>
                    <p>Processus eorum nichilominus et prolate sententie in dictis locis omni careant roboris firmitate.</p>
                </div>
                <div>
                    <head>Capitulum 43</head>
                    <p>De excommunicatis.</p>
                    <p>Quicumque dominium temporale obtinentes interdixerint subditis suis, ne prelatis, aut clericis, seu personis ecclesiasticis quidcumque uendant, aut emant aliquid ab eisdem, neque ipsis bladum molant, coquant panem, aut alia obsequia exibeant, cum talia presumantur in derogacionem ecclesiastice libertatis, denuncientur et publicentur ipso facto excommunicacionis uinculo innodati.</p>
                    <p>Si autem communitas seu uniuersitas quorumcumque locorum contra predictas personas quoquomodo in predictis deliquerint, tamdiu eo ipso subiaceant interdicto quousque eis per eos fuerit plenarie satisfactum.</p>
                    <p>Item constitucionem dominorum Alexandri IV Quia nonnulli et Bonifacii VIII Clericis laicos, romanorum pontificum, eciam precipimus obseruari.</p>
                </div>
                <div>
                    <head>Capitulum 44</head>
                    <p>De sentencia excommunicacionis.</p>
                    <p>Excommunicamus et mandamus denunciari excommunicatos publice, omnes concubinarios, usurarios, adulteros manifestos.</p>
                    <p>Item nullus professus religiosus tacite uel expresse habitum sue religionis dimittat temere ubilibet nec accedat ad queuis studia litterarum, nisi de sui superioris petita canonica licencia et optenta.</p>
                    <p>Contrarium faciens excommunicacionis incurrit sentenciam ipso facto.</p>
                </div>
                <div>
                    <head>Capitulum 45</head>
                    <p>Quicumque statuta edita et consuetudines introductas contra ecclesiasticam libertatem, statutarii et scriptores statutorum ipsorum nec non domini temporales, consules, rectores, et conciliarii locorum, ubi huiusmodi statuta de cetero edita fuerint et consuetudines uel seruata, et illi qui secundum ea facere presumpserint uel iudicare, uel in formam publicam scribere iudicata uel facta, uel contra dictam ecclesie libertatem, fraudem, directe uel indirecte, concilium uel opem duxerint adhibendum, nisi infra mensem a tempore publicacionis huiusmodi numerandum, predicta cum satisfaccione debita duxerint reuocanda, in excommunicacionis sentenciam se nouerint incidisse ipso facto.</p>
                </div>
                <div>
                    <head>Capitulum 46</head>
                    <p>Constitucionem domini Gregorii X et. t. positam, que incipit, Pro eo, in synodis suffraganeorum publicari precipimus et ab ipsis subditis inuiolabiliter obseruari.</p>
                </div>
                <div>
                    <head>Capitulum 47</head>
                    <p>Excommunicamus et excommunicatos publice denunciari precipimus creditores, qui instrumentum soluti debiti detinent, nisi infra XV dies, si comode fieri poterit, restituerint requisiti ipsum instrumentum debitori, uel alii legitimo pro eodem, uel saltem ipsum cancellauerint, uel fregerint, instrumentum fecerint de soluto infra terminum ante dictum.</p>
                    <p>Et hanc constitucionem frequenter in parrochialibus ecclesiis prouincie auxitane precipimus publicari.</p>
                </div>
                <div>
                    <head>Capitulum 48</head>
                    <p>De Interdictis.</p>
                    <p>Supponimus ecclesiastico interdicto ommem locum prouincie auxitane, ubi manifesta rapina ecclesiarum, religiosorum, clericorum, uel personarum ecclesiasticarum reponitur, quamdiu dicta rapina ibi fuerit, uel clericus, aut persona ecclesiastica, contra uoluntatem sui prelati, inibi capta a quocumque detinetur.</p>
                    <p>Et si de loco ad locum mutata fuerit, primus locus et alia unde et ubi mutatur usque ad dignam satisfaccionem eo ipso ecclesiastico remaneant interdicto.</p>
                    <p>Et si in predictis quispiam consesserit scienter, ipso facto pena consimili sit ligatus.</p>
                </div>
                <div>
                    <head>Capitulum 49</head>
                    <p>Excommunicamus et excommunicatos publice denunciari precipimus comites, barones, consules, baiulos et alios quoscumque, qui clericos, religiosos, reclusos, leprosos, racione personarum uel patrimonii ipsorum, ausi fuerint talliare, uel aliquid pro tallia exigere ab eisdem, nisi sic exacta infra quindecim dies plene restituerint requisiti.</p>
                </div>
                <div>
                    <head>Capitulum 50</head>
                    <p>Quod non pignorentur bona ecclesie.</p>
                    <p>Persone ecclesiastice uel earum bona pro aliis non marchientur, uel pignorentur.</p>
                    <p>Contrarium facientes, nisi de premissis satisfecerint infra mensem, ipso facto sint excommunicacionis uinculo innodati.</p>
                    <p>Uniuersitates locorum subiaceant ecclesiastico interdicto, consuetudine contraria non obstante.</p>
                    <p>Precipimus quod nullus locus pro pecuniario debito supponatur ecclesiastico interdicto, sine sedis apostolice speciali licencia, secus presumptum ipso iure est irritum et inane.</p>
                    <p>Denunciari precipimus publice excommunicatos, uniuersos et singulos, qui apud edes sacras deposita ecclesiarum uel ecclesiasticarum personarum arrestauerint, saisiuerint, uel occupauerint, et qui arrestari, saisiri uel occupare mandauerint et qui talia occupata, saisita seu arrestata receperint, et qui in predictis scienter dederint, publice uel occulte, concilium, auxilium uel fauorem.</p>
                    <p>Precipimus autem omnibus suffraganeis nostris ut predicta statuta habeant et ea in synodis suis singulis annis publicent et faciant a subditis inuiolabiliter obseruari.</p>
                </div>
                <div>
                    <head>Capitulum 51</head>
                    <p>Tempus publicacionis constitucionum.</p>
                    <p>Publicate fuerunt predicte constituciones apud Nugarolium, die lune proximo post festum beati Andree Apostoli, in concilio prouinciali celebrato per Reuerendum in Christo patrem dominum Amaneum, diuina miseracione, archiepiscopum Auxitanum, presentibus et assistentibus sibi uenerabilibus: Taruiensi, Conuenensi, Lactorensi, Uasatensi, Aquensi, Olorensi, Lascurrensi, Adurensi episcopis; B. Conseranensi electo et confirmato et domino A. Ro. electo concorditer Baionensi et quampluribus abbatibus prioribus et aliis subditis prouincie Auxitane, sub anno domini millesimo CCCo IIIo.</p>
                </div>
                <div>
                    <head>Footnotes</head>
                    <p>[1] Originalli [pene].</p>
                </div>
            </div>
        </body>
    </text>
</root>
