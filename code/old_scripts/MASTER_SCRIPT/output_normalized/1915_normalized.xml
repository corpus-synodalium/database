<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Ruffec</title>
                <recordID>1915</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1258-08-21</origDate>
                <dateNotes/>
                <origPlace>Ruffec</origPlace>
                <diocese/>
                <province>Bordeaux</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1915</p>
                <p>Year: 1258</p>
                <p>Month: 8</p>
                <p>Day: 21</p>
                <p>Circa: None</p>
                <p>DatingNotes: None</p>
                <p>Place: Ruffec</p>
                <p>Diocese: None</p>
                <p>Province: Bordeaux</p>
                <p>CountryModern: France</p>
                <p>Latitude: 46.0294</p>
                <p>Longitude: 0.2</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: GÃ©raud de Malemort</p>
                <p>IssuingAuthorityAlt: None</p>
                <p>RegnalStart: 1227</p>
                <p>RegnalEnd: 1261</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, cols. 983-988</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>De pena illorum qui contra ecclesiastica faciunt statuta.</p>
                    <p>CUm milites et tiranni, et fere omnes laici, prout dicit canon, clericis oppido sint molesti, et peccatis exigentibus fere per omnes regiones, milites, communitates, et barones, rustici et burgenses, constituciones, immo uero destituciones, edicta, coniuraciones, confederaciones, conspiraciones, colligaciones, emprisias tacitas uel expressas, et alias machinaciones uarias et diuersas, quoquo nomine censeantur, et promulgaciones eorumdem facere presumpserint, et presumant, ne laici in foro ecclesiastico litigent, nisi super certis articulis, et ualde paucis, quos ipsi exprimunt, iurisdiccionem ecclesiasticam confundendo et enormiter restringendo; inhibeant eciam ne ab uxoribus suis uel familiis suis fiant oblaciones, in illis casibus in quibus fidelium pia deuocio offerre consueuerat, tam de longa consuetudine, quam de iure: nos omnes illas personas, que profana huiusmodi presumunt uel presument facere, uel iam facta seruare, seu opera misericordie uel iustitie, in quantum tangunt libertatem ecclesiasticam occasione huiusmodi restringere, seu eciam coarctare, excommunicacionis uinculo innodamus.</p>
                    <p>Precipientes ut tales in generali, et expresse illi de quibus constiterit, excommunicati denuncientur diebus Dominicis et festiuis.</p>
                    <p>Et si per tres menses in excommunicacione huiusmodi maliciose perstiterint, statuimus, ut in fine corpora ipsorum non tradantur ecclesiastice sepulture, nisi plene satisfecerint de premissis: et ne filii eorum uel nepotes, ad clericatum, et ad beneficium ecclesiasticum admittantur: neque ipsi rei aliquatenus absoluantur, quousque ecclesie de omnibus deperditis et damnis integre fuerit satisfactum: et diocesanus predictis reis, talem penitenciam infligat, qua ceteri a talibus arceantur.</p>
                </div>
                <div>
                    <head>Capitulum 2</head>
                    <p>De pena illorum qui uiolent ecclesiarum saluitates.</p>
                    <p>Cum Dominus Iesus Christus uerbo pariter et exemplo nos docuerit, quanta reuerencia sacrosanctis ecclesiis debeatur, cum uasa non sineret transferri per templum, sicut in euangelio continetur, et uendentes et ementes boues, et oues, et columbas, de templo eiecerit, numulariorum mensas euertendo et pecuniam effundendo: non aduertentes istud predones, aliqui milites, et tiranni, frequenter infringunt ecclesias, et uiolant saluitates, rapiendo bona contenta ibidem, nonnunquam homines in ecclesiis et saluitatibus capiendo, aliquoties uerberando, et plerumque, quod peius est, occidendo.</p>
                    <p>Unde statuimus et precipimus, quod huiusmodi pestilentes homines, postquam de sacrilegio sic commisso constiterit [1] quos ex tunc in generali monemus et moneri precipimus, et si moniti talia facere presumerint, ipso facto excommunicatos esse uolumus [2] denuncientur excommunicati diebus Dominicis et festiuis: et nunquam ad absolucionis beneficium admittantur, quousque passis iniuriam duplum emendauerit, et loco sacro satisfaccionem fecerint, quam diocesanus uiderit expedire, et quousque ipsi diocesano, in cuius contumeliam sacrilegium commissum fuerit, sit congrue satisfactum.</p>
                </div>
                <div>
                    <head>Capitulum 3</head>
                    <p>De religiosis qui impediunt sentencias prelatorum.</p>
                    <p>Cum obedientie uirtus in illis personis maiorem debeat habere uigorem, que secundum uitam sue professionis uidentur seculum abiecisse: peccatis exigentibus, inueniuntur aliqui monachi, et plerique alii religiosi, qui suos ordinarios contemnentes, eorum sentencias uilipendunt, et suspensi, interdicti, uel excommunicati, Diuina presumunt officia profanare.</p>
                    <p>Quare de communi consilio prouide statuimus, ut monachi et ceteri religiosi taliter excedentes, de diocesibus, in quibus talia perpetrare presumunt, expellantur in perpetuum, uel ad tempus; et abbates, uel priores eorum, ad eiiciendum eosdem, si necesse fuerit, a diocesanis suis per censuram ecclesiasticam compellantur.</p>
                </div>
                <div>
                    <head>Capitulum 4</head>
                    <p>De pena laicorum qui saziunt possessiones ecclesiarum.</p>
                    <p>Inhibemus et monemus, ac in generali moneri precipimus, uniuersos barones, balliuos, milites, communitates, et personas alias seculares, ne ecclesias, prioratus, domos, possessiones, et res alias in quarum possessione pacifica sunt uel erunt ecclesie, aut prelati, abbates, priores, rectores, et alii ecclesiarum administratores saziant, et occupent, aut occupari faciant, uel saziari.</p>
                    <p>Illos autem qui contra huiusmodi inhibicionem, et post moniciones in generali factas facere presumpserint uel uenire, excommunicacioni subiacere decernimus ipso facto.</p>
                </div>
                <div>
                    <head>Capitulum 5</head>
                    <p>Ne persona ecclesiastice agant uel respondeant in foro seculari.</p>
                    <p>Inhibemus, et monemus uniuersas personas ecclesiasticas, ne agant uel respondeant, uel se applegient in foro seculari, de his que ad ecclesiasticum, non ad forum pertinent seculare, nisi hoc fecerint de suorum licencia prelatorum, uel uices gerentium eorumdem.</p>
                    <p>Eos autem qui contra huiusmodi monicionem et inhibicionem facere uel uenire presumpserint, excommunicatos esse uolumus ipso facto.</p>
                    <p>Illos autem qui personas ecclesiasticas compulerint, uel compellere uoluerint ad predicta, eidem sententie decernimus subiacere.</p>
                </div>
                <div>
                    <head>Capitulum 6</head>
                    <p>Ne clerici sint aduocati in foro seculari.</p>
                    <p>Inhibemus uniuersis religiosis, et clericis beneficiatis Burdegalensis prouincie, ut non sint aduocati in foro seculari, nisi pro se, uel coniunctis.</p>
                    <p>Eos autem qui contra hanc inhibicionem aduocacionis officium presumpserint exercere, excommunicacionis uinculo innodamus.</p>
                    <p>Et eidem excommunicacioni supponimus omnes religiosos, et clericos, qui assessores uel consiliarii fuerint contra ecclesie libertatem.</p>
                </div>
                <div>
                    <head>Capitulum 7</head>
                    <p>Que forma sit in confeccione testamentorum seruanda.</p>
                    <p>Cum ad episcoporum spectet officium, ut extreme legitime uoluntates fidelium effectui mancipentur: precipimus et mandamus, ut tam clerici quam laici, cum sua uoluerint condere testamenta, uel ultimas uoluntates, proprium aduocent capellanum, et coram ipso, et idoneis testibus, sua legitime ordinent testamenta uel ultimas uoluntates.</p>
                    <p>Capellani uero ad suas ultimas uoluntates, duos, uel unum, aduocent uicinos capellanos, uel subcapellanos, si possint commode.</p>
                    <p>Quod nisi fecerint, diocesani arbitrio grauiter puniantur, quousque per prouinciale concilium certa pena contra transgressores huiusmodi statuatur.</p>
                </div>
                <div>
                    <head>Capitulum 8</head>
                    <p>De forma absolucionis infirmorum excommunicatorum.</p>
                    <p>Cum quidam simplices capellani parochianos suos excommunicatos in mortis articulo laborantes, cum iuramento quod heredes eorum stent iuri, indifferenter absoluant, licet plerique de dictis personis sint pro re manifesta uel re iudicata excommunicacionis uinculo innodati: firmiter prohibemus, ne aliqua ecclesiastica persona aliquem excommunicatum pro re manifesta, uel pro re iudicata presumat absoluere, nisi ab ipso infirmo, uel aliquo nomine ipsius, aduersario eiusdem infirmi prius fuerit satisfactum, nisi per inopiam ualeat probabiliter excusari.</p>
                    <p>Si uero ab aliquo, non seruata forma huiusmodi, infirmus excommunicatus fuerit absolutus: absoluens, aduersario defuncti ad interesse in solidum teneatur.</p>
                </div>
                <div>
                    <head>Capitulum 9</head>
                    <p>De penis contra litigantes et iudices abusores.</p>
                    <p>Quia propter fauorem quem indiscreti iudices et maligni student impendere apostolicarum abusoribus litterarum, uarii et diuersi reperiuntur modi predictis litteris abutendi: de consilio et assensu suffraganeorum nostrorum et approbacione concilii, omnes prelatos Burdegalensis prouincie, necnon subditos regulares et seculares, qui iudices esse possunt, monemus et moneri precipimus, ut in causis sibi commissis a sede apostolica uel legatis ipsius, et eciam committendis, iuris ordinem studeant fideliter obseruare: et nullos audiant qui contra aduersarium suum non habent aliquid questionis.</p>
                    <p>Nec eciam illos audiant, qui litteras apostolicas ad futuras trahunt controuersias, que nondum fuerant tempore impetracionis exorte.</p>
                    <p>Nec audiant eos, qui aliquem super uno negocio, uel eciam maliciose super pluribus personalibus accionibus, que commodius possent sub uno iudice terminari, per uarias litteras coram diuersis iudicibus trahere non formidant.</p>
                    <p>Nec permittant, quod reus actorem eodem tempore ad diuersa loca, uel indeterminate ad uillam que commune cum uillis eiusdem prouincie habet uocabulum, euocet per litteras eorumdem, uel eciam per litteras aliorum.</p>
                    <p>Nec illos audiant, qui ad locum non insignem, in quo non possit iurisperitorum copia inueniri, aduersarium postulant euocari.</p>
                    <p>Nec illos, qui per generalem clausulam et quidem alii, plures quam quatuor euocari desiderant ab eisdem.</p>
                    <p>Nec se, propter aliquorum fauorem, die ad procedendum partibus assignata, audeant absentare, seu eciam occultare.</p>
                    <p>Et si conseruatores fuerint, non se intromittant, nisi de manifestis et notoriis, sicut in nouis decretalibus continetur.</p>
                    <p>Si uero subditi aut prelati, authoritate concilii prouincialis generaliter moniti, predictis abusionibus, uel alicui earum, scienter presumpserint consentire, seu alii abusioni in iure expresse: nos ipsos ab officio et beneficio suspendimus, iusticia mediante: cuiusmodi suspensionem si per quadraginta dies sustinuerint, excommunicacionis uinculo innodamus.</p>
                    <p>Penas autem predictas, quas prauis iudicibus Burdegalensis prouincie infligimus, litigantibus eiusdem prouincie, litteris apostolicis abutentibus, similiter duximus infligendas.</p>
                    <p>A sententiis autem excommunicacionis uel interdicti, in premissis constitucionibus prouincialibus promulgatis, poterit diocesanus quilibet subditis suis absolucionis beneficium impertiri.</p>
                </div>
                <div>
                    <head>Capitulum 10</head>
                    <p>De non audiendis causis in locis religiosis.</p>
                    <p>Cum religiosarum personarum et monasteriorum quietem prelati debeant procurare, ut ipsi religiosi in contemplacione manentes, Diuine possint liberius inseruire maiestati: canonica statuta sequentes, districte precipimus et mandamus prelatis, et omnibus clericis et laicis uniuersis, ne infra basilicas uel claustra regularium conuentualium litigare presumant, uel aliquatenus audire litigantes.</p>
                    <p>Quod si facere presumpserint, postquam istud preceptum eis fuerit publicatum: nos transgressores dicti precepti sub districta ponimus sentencia interdicti.</p>
                </div>
                <div>
                    <head>Footnotes</head>
                    <p>[1] Open round brackets here.</p>
                    <p>[5] Close round brackets here.</p>
                </div>
            </div>
        </body>
    </text>
</root>
