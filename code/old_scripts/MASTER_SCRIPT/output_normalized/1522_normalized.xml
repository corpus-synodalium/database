<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Exeter</title>
                <recordID>1522</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1287</origDate>
                <dateNotes/>
                <origPlace>Exeter</origPlace>
                <diocese>Exeter</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Other</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1522</p>
                <p>Year: 1287</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: None</p>
                <p>Place: Exeter</p>
                <p>Diocese: Exeter</p>
                <p>Province: Canterbury</p>
                <p>CountryModern: England</p>
                <p>Latitude: 50.716667</p>
                <p>Longitude: -3.53333</p>
                <p>PlaceNotes: None</p>
                <p>Classification: Other</p>
                <p>IssuingAuthority: Peter Quinel</p>
                <p>IssuingAuthorityAlt: Peter Quivel, Peter de Exonia</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: Summula for diocese</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney II, 1059-1077</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: Title: Summula sinodi Exoniensis diocesis</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Summula sinodi Exoniensis diocesis.</p>
                    <p>Altissimus de terra creauit medicinam. Ecclesiasticus xxx viii.</p>
                    <p>Iste altissimus est de quo canit ecclesia dicens: Tu solus altissimus Ihesu Christe; et iste est medicus de quo in psalmo dicitur: Miserere mei, domine, quoniam infirmus sum; sana me, domine.</p>
                    <p>Et ecce si aliqui uulnerati sunt corporaliter multum desiderant habere medicum.</p>
                    <p>Sed dicit Origines: Anima quotiens quis peccat totiens uulneratur.</p>
                    <p>Et beatus Ambrosius dicit quod nullus dolor maior quam hic qui mucrone peccati consciencias uulnerat.</p>
                    <p>Sed dicet forte aliquis: quomodo poterit hoc esse, quia ego non sencio huiusmodi uulnera ? Ad hoc respondit Origines et dicit: Quando medici uolunt incidere aliquos uel urere, dant eis bibere aliquem potum qui faciet eos profunde dormire, ita quod amentes fiant et sic non senciant.</p>
                    <p>Sic nos sumus amentes effecti propter cupiditates terrenas que nos reddunt insensatos, ita quod non sentimus quanta sunt uulnera anime; et propter hoc querendus est Christus, qui est altissimus medicus, quia non est opus ualentibus medicus sed male habentibus.</p>
                    <p>De isto medico dicit Ambrosius sic: Audite me, terreni homines, inueni medicum qui in celis habitat et in terris parat medicinam.</p>
                    <p>Nichil potest sanare uulnera mea nisi ille qui sua non sentit.</p>
                    <p>Christus ergo medicus altissimus est, et dat dimissionem in contricione, medicinam laxatiuam in confessione, dietam iniungit in obseruacione ieiuniorum, balneum precipit in lacrimarum effusione, flebotomiam iniungit in passionis Christi recordacione.</p>
                    <p>Sed quid est medicina? utique penitencia; de qua dicit Augustinus: Penitencia non solum preteritum uulnus curat immo animam ultro a peccato uulnerari non sinit.</p>
                    <p>Sed aliqui dicunt: inueniemus misericordiam et in fine penitebimus, quia dicit dominus, nolo mortem peccatoris.</p>
                    <p>Contra quos dicit Augustinus sic: Nullus debet spe misericordie in suis peccatis diutius remanere, sic nec debet sibi uulnus procurare causa curacionis future, quia qui peccatori ueniam promittit, diem crastinum non promittit.</p>
                    <p>Ex predictis ergo patet quod pater et filius et spiritus sanctus trinus et unus est medicus, quam trinitatem offendit peccator per peccatum.</p>
                    <p>Peccatum uero morbus est; penitencia est medicina, que per tres sui partes, scilicet contricionem, confessionem, satisfaccionem, mitigat iram trinitatis, quam peccando offendit peccator.</p>
                    <p>Hec igitur ego Petrus Exoniensis presbiter intime considerans, et insufficientie presbiterorum secularium confessiones audientium compatiens, quorum ignoranciam protho dolor sepissime sum expertus, presentem summulam eisdem assigno ut eam sciant ad utilitatem suam et confitentium.</p>
                </div>
                <div>
                    <head>Capitulum 1</head>
                    <p>De decem preceptis.</p>
                    <p>Cum autem satisfacere debeat delinquens non secundum arbitrium proprium sed potius ad arbitrium eius contra quem deliquit, misericordius enim uolens agere nobiscum dominus, sacerdotem quasi iudicem posuit inter ipsum et nos, cuius in hoc arbitrium debemus sequi, quem quidem ad nostram partem potius uoluit inclinare tanquam infirmitate circumdatum et propter hoc scientem compati hiis qui ignorant et errant.</p>
                    <p>Sed ut iste sciat quid nobis iniungere debeat, nos omnia debemus confiteri, quia nostras per se non potest consciencias intueri.</p>
                    <p>Et quoniam ad transgressionem decem dictorum mandatorum tota reduci potest criminum multitudo, dicta mandata scire tenentur et penitentes et penitencias iniungens.</p>
                    <p>Sunt autem hec: Non adorabis deos alienos sed dominum deum tuum adorabis et illi soli seruies.</p>
                    <p>Non assumes nomen dei tui in uanum.</p>
                    <p>Memento ut diem sabbati obserues atque sanctifices.</p>
                    <p>Honora patrem tuum et matrem tuam.</p>
                    <p>Non occides.</p>
                    <p>Non mechaberis.</p>
                    <p>Non furtum facies.</p>
                    <p>Non loqueris contra proximum tuum falsum testimonium.</p>
                    <p>Non concupisces domum proximi tui.</p>
                    <p>Non desideraberis uxorem eius, non seruum, non ancillam, non bouem, non asinum, nec omnia que illius sunt.</p>
                </div>
                <div>
                    <head>Capitulum 2</head>
                    <p>Primum mandatum.</p>
                    <p>Recurrat igitur penitens ad primum mandatum, et sollicite uideat in se ipso si transgressus fuerit illud, an scilicet cultum soli deo debitum demoniis uel alii creature exhibuerit, scilicet faciendo prestigia, id est recurrendo ad coniuraciones sicut solet fieri pro furto, in gladio, in pelui, in nominibus scriptis et inclusis in luto et inpositis in aqua benedicta et similia, uel recurrendo ad auguria, id est diuinaciones, uel si sortilegium fecerit sicut faciunt sorciarii, uel sorciarias pro talibus consulerit, uel demonibus sacrificauerit, sicut faciunt quidam miseri pro mulieribus quas amant fatue.</p>
                </div>
                <div>
                    <head>Capitulum 3</head>
                    <p>Secundum mandatum.</p>
                    <p>Deinde uideat si transgressus fuerit secundum mandatum quod est: Non assumes nomen dei tui in uanum, ut si forte aliquo modo uacillauerit uel titubauerit in fide.</p>
                    <p>Et debent doceri simplices, quia forte non possunt scire omnia que credi debent, quod habeant apud se stabile cor et fixum, scilicet quod credant sicut credit ecclesia et opera christiana faciant, quia secundum Augustinum non sufficit quod nomen Christi accepisti si opera christiana non fecisti.</p>
                    <p>Unde apostolus: Hortamur uos ne in uacuum graciam dei recipiatis.</p>
                    <p>Uideat eciam si periurauerit nomen dei, maxime inspectis sacrosanctis uel tactis sicut sepe fit in assisis, et ibi doceantur mala periurii, uel si iurauerit sine causa, maxime nominando caput uel cetera menbra Christi, et hoc ex consuetudine, contra consilium Salomonis dicentis : iuracioni non assuescas os tuum etcetera.</p>
                    <p>Uideat eciam si transgressus fuerit quod fide data promisit.</p>
                </div>
                <div>
                    <head>Capitulum 4</head>
                    <p>Tertium mandatum.</p>
                    <p>Deinde uideat si transgressus fuerit tertium mandatum quod est: memento ut diem sabbati serues, non faciendo in ea opera seruilia, uel peccata que maxime sunt seruilia, scilicet diebus dominicis et solempnitatibus sanctorum.</p>
                    <p>Tria uero precedencia mandata, scilicet iam dicta, deo debita sunt; septem sequencia ad proximum referuntur.</p>
                </div>
                <div>
                    <head>Capitulum 5</head>
                    <p>Quartum mandatum.</p>
                    <p>Quarto considerandum est si transgressus fuerit quartum mandatum, quod est: honora patrem tuum etcetera, quod non solum de patre carnali sed eciam de spirituali intelligendum est, siue parentibus, hoc est patri et matri, manus iniciendo, siue uerbis probrosis siue operibus iniurias eis irrogando, uel forte si fuerint pauperes si non subuenerit eis secundum posse suum racionabile, et si sint mortui si non subuenerit eis elemosinis et oracionibus uel si non fecerit orare pro eis.</p>
                    <p>Non tamen iniungat sacerdos missas a se faciendas uel a socio suo qui tale beneficium reddat ei.</p>
                </div>
                <div>
                    <head>Capitulum 6</head>
                    <p>Quintum mandatum.</p>
                    <p>Deinde uidendum est si transgressus fuerit quintum mandatum, quod est: non occides, siue manu occidendo uel uulnerando uel consilium uel auxilium hiis prestando uel precipiendo, uel uoluntarie scilicet odiendo usque ad mortem, quia qui odit fratrem suum homicida est, uel subsidium necessarium subtrahendo, quia si non paueris occidisti, uel spiritualiter per prauum accionis siue locucionis exemplum.</p>
                </div>
                <div>
                    <head>Capitulum 7</head>
                    <p>Sextum mandatum.</p>
                    <p>Sexto uidendum est an uiolauerit sextum mandatum, quod est: non mechaberis, siue adulterando siue fornicando siue contra naturalem usum carnem suam polluendo siue incestum committendo.</p>
                    <p>Nomine enim mechie omnis illicitus concubitus prohibetur.</p>
                    <p>Sed de hoc inferius plenius dicetur.</p>
                </div>
                <div>
                    <head>Capitulum 8</head>
                    <p>Septimum mandatum. Deinde uidendum est si transgressus fuerit septimum mandatum, quod est: non furtum facies, siue occulte subtrahendo aliena, siue per rapinam uel extorsionem, sicut faciunt mali domini, siue per fraudem aliquem circumueniendo uel defraudando, siue usurando, carius scilicet propter terminum uendendo, siue inueniendo et non reddendo, quia si quid inuenisti et non reddidisti rapuisti, siue in pondere uel numero uel mensura fraudando, siue decimas uel alia debita non reddendo.</p>
                </div>
                <div>
                    <head>Capitulum 9</head>
                    <p>Octauum mandatum.</p>
                    <p>Octauo uidendum est an uiolauerit octauum mandatum, quod est: non loqueris contra proximum tuum falsum testimonium, scilicet falsum deponendo in iudicio et maxime in causis matrimonialibus et ubi agitur ad mortem alicuius uel exheredacionem.</p>
                </div>
                <div>
                    <head>Capitulum 10</head>
                    <p>Nonum mandatum.</p>
                    <p>Deinde uidendum est si transgressus fuerit nonum mandatum, quod est: non concupisces domum proximi tui etcetera, quia non solum auferre sed eciam concupiscere mortale est, dum tamen concupiscit quis quod iniuste auferret si facultatem et potestatem haberet et si inpune se crederet hoc facturum.</p>
                </div>
                <div>
                    <head>Capitulum 11</head>
                    <p>Decimum mandatum.</p>
                    <p>Postea uidendum est si transgressus fuerit decimum mandatum, quod est: non concupisces uxorem proximi tui, quia non solum ille mechatur qui opere hoc facit sed eciam qui uoluntati sue racionis consentit ad hoc faciendum, quia sicut dicit dominus in ewangelio: Qui uiderit mulierem ad concupiscendam eam iam mechatus est eam in corde suo.</p>
                    <p>Differt autem hoc decimum mandatum a proximo mandato in hoc scilicet quod in proximo mandato prohibetur concupiscencia habendi in possessionem; in hoc quidem decimo mandato prohibetur concupiscencia quoad usum, unde, si uxorem uel seruum concupiscat quis in possessionem uel dominium, pertinet hoc ad nonum mandatum.</p>
                    <p>Si uero quoad usum solummodo ad decimum pertinere credatur.</p>
                </div>
                <div>
                    <head>Capitulum 12</head>
                    <p>Septem mortalia peccata.</p>
                    <p>Et quia non melius manifestatur arbor uiciorum ramis onusta quam cum radix ipsa detegitur, ad radices estimo recurrendum.</p>
                    <p>Sunt autem radices septem criminalia, que frequenter exponi populo consueuerunt.</p>
                </div>
                <div>
                    <head>Capitulum 13</head>
                    <p>Prima radix.</p>
                    <p>Prima quidem radix est superbia, a qua scilicet duxit originem tota progenies impia uiciorum.</p>
                    <p>Huius igitur radicis species sic notari possunt, sine preiudicio melioris sententie, ut sit prima inobediencia, scilicet quando peccator contempnit dei precepta uel facit prohibita.</p>
                    <p>Secunda species est iactancia, scilicet quando peccator dicit uel proponit se habere bonum a se quod aliunde habet, uel dicit se habere malum ab alio quod a se ipso habet.</p>
                    <p>Tercia est ipocrisis, quando scilicet homo se fingit habere bonum quod non habet uel occultat malum quod habet ut bonus uideatur.</p>
                    <p>Quarta est contemptus proximi, quando scilicet miser homo minuit uel deprimit bonum proximi sui ut melior illo uel saltem bonus appareat.</p>
                    <p>Quinta est arrogancia, quando scilicet peccator malum quod habet aliorum malis maioribus comparat ut suum minus appareat.</p>
                    <p>Sexta est impudencia, cum scilicet peccator non erubescit de malo manifesto quod habet.</p>
                    <p>Septima est elacio, quando scilicet quis ostentat se et eciam gloriatur de malo quod fecit.</p>
                    <p>Habet autem superbia materiam multiplicem, scilicet bona naturalia, quando scilicet homo superbit ex bonis naturalibus que habet, ut ex fortitudine si est fortis homo, ex ingenio si est boni ingenii, ex specie si est pulcher, ex facundia si est bene eloquens, ut quidam legiste et eciam laici qui loquuntur coram iudicibus secularibus, id est laicis, uel eciam si habet bonam uocem.</p>
                    <p>Item ex nobilitate, si est ex magno genere, ex prole ut si habet multos uel pulchros uel bonos filios uel filias.</p>
                    <p>Habet eciam superbia pro materia bona temporalia, ut quando homo superbit quia habet multas diuicias uel preciosas uestes, domos uel agros uel redditus uel multos homines uel seruientes uel bonos equos, uel quando prepositus est aliis in temporalibus.</p>
                    <p>Habet eciam superbia pro materia bona gratuita, id est que sunt ex gracia, ut quando homo superbit quia sciens est uel eciam bonus clericus uel bonus placitator uel bonus artifex uel bonus colonus, uel quando homo superbit propter uirtutem, quia credit se esse bonum et abhominatur peccatores, uel quando superbit quia habet graciam hominum uel quia habet bonam famem uel dignitatem ecclesiasticam uel ordinem.</p>
                    <p>Et secundum omnes istas diuersitates diuerse sunt penitentie iniungende.</p>
                </div>
                <div>
                    <head>Capitulum 14</head>
                    <p>Secunda radix.</p>
                    <p>Secunda uiciorum radix est accidia, que est desidia quedam corporis et anime et quasi mentis tristicia; et ex hac accidit quod homo sine deuocione meditando de deo non perficit, sine deuocione orat, sine sapore celestia legit et psallit, non curans nisi quod quocunque modo pertranseat.</p>
                    <p>Ita tepidus fit homo per hanc quod prouocat deo uomitum sicut aqua tepida.</p>
                    <p>Hec facit hominem pusillanimem ut nichil audeat aggredi pro deo et timidum ut nichil audeat pati pro deo, nec cilicium portare, nec disciplinas uel ieiunia sustinere nec peregrinaciones.</p>
                    <p>Hec facit hominem ita negligentem ut si aliquod bonum incepit semper de eo minus et minus faciat.</p>
                    <p>Hec facit hominem ita remissum ut non laboret, et sustineat quod sibi uel ecclesie uel subditis uel proximis suis fiant iniurie, quas ipse per laborem suum debitum repellere posset, sicut accidit in prelatis et dominis et prepositis et laicis.</p>
                    <p>Ex hac nascitur consummacio que facit hominem desperare ne possit ad finem perducere bonum quod inchoauit.</p>
                    <p>Hec facit hominem pigrum, id est supra modum quietem desiderantem. Hec eciam tedium uite generat, unde ualde uenenosa est radix ista.</p>
                    <p>Ex hac autem nascuntur murmura contra deum, propter quod multum debet laborare sacerdos ad docenda remedia, scilicet que sunt species eternorum premiorum, memoria mortis, non solum temporalis sed eciam eterne, et eternarum penarum.</p>
                    <p>Transibunt enim, sicut dicit Iob, ab aquis niuium ad calorem nimium.</p>
                    <p>Item exempla sanctorum eos doceat sacerdos attendere, et specialiter passionem domini nostri Ihesu Christi, qui passus est pro nobis, nobis relinquens exemplum ut sequamur uestigia eius qui peccatum non fecit; et hiis similia debet proponere.</p>
                </div>
                <div>
                    <head>Capitulum 15</head>
                    <p>Tercia radix.</p>
                    <p>Tercia uero radix est inuidia, que facit hominem exultantem de alienis malis et tristantem de alienis bonis.</p>
                    <p>Ex hac nascitur detraccio, per quam homo libenter minuit bonum alterius per uerba maledicta et exaggerat, id est augmentat, malum proximi sui quantum in ipso est. Hec eciam facit hominem libenter audire detracciones similiter et detractores.</p>
                </div>
                <div>
                    <head>Capitulum 16</head>
                    <p>Quarta radix.</p>
                    <p>Ira est quarta radix, que scilicet facit hominem quasi furibundum uel insanum et nimis ferocem, ut scilicet uindicet se et noceat proximo suo.</p>
                    <p>Hec quandoque facit hominem blasphemare deum et sanctos eius.</p>
                    <p>Hec de facili percutere facit, et prouocat proximum suum, ledens famam suam bonam uel auferens eam.</p>
                    <p>Hec eciam quandoque facit homicidium perpetrare.</p>
                    <p>Est tamen quandoque bona ira, scilicet quando quis inuiolata modestia irascitur proximo suo, id est proximi sui peccato, uel peccato proprio.</p>
                </div>
                <div>
                    <head>Capitulum 17</head>
                    <p>Quinta radix.</p>
                    <p>Auaricia est radix quinta, et est amor immoderatus habendi bona temporalia, et tunc est mortale peccatum quando ita inualuit in homine quod propter adipiscenda uel retinenda bona temporalia aliquod de mandatis domini non timet transgredi, ut si uelit idola colere, uel tactis sacrosanctis periurare, uel parentes inhonorare, uel homicidium uel adulterium uel fornicacionem facere, uel falsum testimonium dicere propter hec temporalia.</p>
                    <p>De ista nascuntur fraudes, rapine, furta.</p>
                    <p>Talis non soluit debita nec soluit promissa nec reddit deposita nec subuenit indigentibus.</p>
                    <p>Thesaurizat furibus, uermibus, et rubigini.</p>
                    <p>Hec facit hominem simoniacum, quando scilicet uendit uel emit aliquid spirituale uel spirituali annexum, ut ius patronatus siue fundi.</p>
                    <p>Hec facit hominem sacrilegum, scilicet quando aufert sacrum de sacro, uel non sacrum de sacro inuito domino, uel sacrum de non sacro.</p>
                    <p>Hec facit hominem usurarium, scilicet quando aliquid supra sortem ex pacto quis recipit pro dilacione temporis danda in mutuo, licet simulet alium contractum.</p>
                    <p>Hec, sicut dictum est, facit hominem fraudulentum et furem, quando scilicet quis occulte aliquid aufert a proximo suo eo inuito uel per fraudem.</p>
                    <p>Hec facit hominem ambiciosum, id est nimis cupidum bonorum et dignitatum.</p>
                </div>
                <div>
                    <head>Capitulum 18</head>
                    <p>Sexta radix. Sexta radix uiciorum est gula, scilicet immoderatus edendi et bibendi appetitus.</p>
                    <p>Hoc vicio laborat homo cum sic commedit uel bibit quod per escam uel potum impediuntur naturales et consuete operaciones animi uel corporis, dum tamen hoc fiat uoluntarie et ex consuetudine.</p>
                    <p>Et in hoc vicio quinque modis peccatur, qui modi per hunc uersum notantur: Prepropere, laute, nimis, ardenter, studiose.</p>
                    <p>Prepropere scilicet, cum preocupatur uel anticipatur hora comedendi. Laute, cum nimis laute fit cibariorum preparacio.</p>
                    <p>Nimis, cum in quantitate plus sumitur quam oporteat. Ardenter, cum nimis ardenti auiditate cibus sumitur.</p>
                    <p>Studiose, scilicet quando cogitat homo studiose circa delectabiles cibos uel potus quos sibi preparari faciat.</p>
                    <p>Huic autem vicio collateralis est mollities, que est circa delectabiless tactus, in ueste, scilicet, molli nimis, et cubili et balneis, quando studiose agitur circa hec.</p>
                </div>
                <div>
                    <head>Capitulum 19</head>
                    <p>Septima radix.</p>
                    <p>Septima radix est luxuria, que consistit in adulterio, quando scilicet coniugatus coit cum alterius coniugata uel eciam cum soluta, uel cum coniugata coit cum coniugato, id est cum marito alterius, uel cum soluto.</p>
                    <p>Item, consistit in incestu, scilicet quando aliquis coit cum consanguinea sua in quarto gradu uel citra uel cum affini sua, id est cum consanguinea uxoris sue, uel eciam mulieris quam illicito coitu prius polluerat.</p>
                    <p>Item, in sacrilegio, scilicet cum religiosis uel ordinatis, scilicet a subdiacono et supra.</p>
                    <p>Item, in sodomitico vicio, id est cum aliquis uel aliqua coit cum aliqua creatura contra naturam. Item, in immundicia, scilicet cum aliquis uigilando polluitur uoluntarie.</p>
                    <p>Item, in pollucione nocturna cum prouenit ex consuetudine, scilicet ex crapula uel luxuriosa precedente cogitacione.</p>
                    <p>Item, in abusione, scilicet quando quis contra usum debitum coit cum muliere, licet cum uxore.</p>
                    <p>Per singulas igitur radices currendum est penitenti, et ea que ex hiis proueniunt, sicut dictum est, et plura si nouerit; unde debet omnia in que incidit confiteri.</p>
                </div>
                <div>
                    <head>Capitulum 20</head>
                    <p>De circumstantiis peccatorum.</p>
                    <p>Sed quia confessio est curacio uulnerum anime, sicut oportet uulnera carnis ostendere medico uel cirurgico omnia nudata, sic oportet omnia uulnera mentis spirituali medico reuelare, id est in omnibus circumstantiis et cum omnibus que peccatum possunt aliquatenus aggrauare.</p>
                    <p>Notantur autem circumstande per hunc uersum: Quis, quid, ubi, quibus auxiliis, cur, quomodo, quando.</p>
                </div>
                <div>
                    <head>Capitulum 21</head>
                    <p>Debet igitur penitens quid fecerit non in genere sed quantum potest specificando confiteri.</p>
                    <p>Quod si commisit adulterium non sufficit dicere quod fornicatus est uel quia lapsu carnis peccauit, quia sic per generalitatem celaret peccatum suum; nec sic sciret sacerdos quid ei deberet iniungere, quia maior penitencia debetur adultero quam simplici fornicatori.</p>
                    <p>Et uere penitens multum odio habet peccatum.</p>
                    <p>Et qui aliquid odio habet turpissimo nomine quo potest illud nominat, et sic debet penitens uocare peccatum suum, dum tamen uerum dicat.</p>
                    <p>Item, qui fecit patricidium non sufficit ei dicere quod homicidium fecerit.</p>
                    <p>Eodem modo de circumstantiis aliis.</p>
                    <p>Et qui commisit incestum cum sorore non sufficit ei dicere quod incestum commisit.</p>
                </div>
                <div>
                    <head>Capitulum 22</head>
                    <p>Deinde uidendum est quis quid fecerit.</p>
                    <p>Non tamen ut nominet se proprio nomine, sed statum uel personatum suum exprimere debet, ita scilicet dicendo, ego episcopus, uel ego sacerdos, et sic de aliis ordinibus, uel ego monachus ordinis talis, uel ego monialis uel inclusa, quia iste proprietates aggrauant peccatum.</p>
                    <p>Peius est enim episcopum quam simplicem clericum fornicari, peius clericum quam laicum, peius religiosum quam simplicem secularem.</p>
                    <p>Et si forte peccauerit quis existens episcopus uel sacerdos, et sic de aliis, non sufficit dicere: ego aliquando sic peccaui, sed existens talis.</p>
                    <p>Eodem modo debet dicere in quem peccauit, ut si forte percusserit sacerdotem non sufficit dicere quod percussit clericum, et si peccauerit quis cum moniali uel cum coniugata uel cum consanguinea non sufficit nisi totum exprimat et gradum consanguinitatis uel affinitatis, et si peccauerit cum affini.</p>
                    <p>Non tamen debet nominare nomen mulieris uir nec mulier nomen uiri, nec sic debet intimare, id est proprietates et signa dicere, quod sciri possit manifeste quis uel que fuerit.</p>
                    <p>Non enim debemus aliena peccata confiteri sed nostra, quia sic augeremus peccata et non minueremus.</p>
                </div>
                <div>
                    <head>Capitulum 23</head>
                    <p>Inde uidendum est ubi, id est in quo loco factum sit peccatum.</p>
                    <p>Quod si homicidium fecerit quis uel luxuriam in loco sancto, uel aliquod peccatum commiserit, grauius peccat quam si in loco non sancto, quia multa si fiant in ecclesia uel alio loco sancto, sicut iuxta reliquias, que alibi non essent peccata ibi peccata fierent.</p>
                </div>
                <div>
                    <head>Capitulum 24</head>
                    <p>Deinde uidendum est quibus auxiliis quid fiat.</p>
                    <p>Ut si forte interfecerit quis hominem auxilio clericorum uel religiosorum, quos secum attraxit, plus peccat quam si solus hoc fecerit uel eciam cum laicis.</p>
                </div>
                <div>
                    <head>Capitulum 25</head>
                    <p>Adiciendum est cur quis hoc fecerit, quia magis peccat qui occidit hominem causa cupiditatis, scilicet ut habeat bona sua uel hereditatem, quam qui occidit pro iniuria uindicanda uel qui occidit uiolenciam repellendo.</p>
                    <p>Eodem modo uidendum est de operibus que uidentur esse bona cur facta sunt, sicut ire ad ecclesiam, dare elemosinam, quia si propter humanam laudem uel gloriam fiant, scilicet ut laudetur quis ab hominibus, potius peccata sunt quam bona.</p>
                </div>
                <div>
                    <head>Capitulum 26</head>
                    <p>Considerandum est eciam quomodo perpetratum est peccatum, ut si forte quis hominem interfecerit minus peccat si cito et acuto gladio decapitet eum quam si diu torquendo et hebeti membra dilaniet, id est membratim diuidat, dum adhuc uiuat.</p>
                    <p>Item, eciam in luxuria et in aliis peccatis multe sunt maledicte adinuenciones et multi indebiti usus, eciam inter coniugatos, quas fedum est scribere et referre; tamen exquisite debet eas penitens confiteri; et in talibus ita discrete se debet habere sacerdos, ut si confitens non plene confiteatur talia, interroget ipsum sacerdos.</p>
                    <p>Non tamen descendat ad specialia sed in genere stet, ut, si penitens uel contra naturam uel in huiusmodi inuencionibus quid peccauerit, bene perpendat quid querit sacerdos, si autem penitus ignorat, non amplius eum de talibus interroget sacerdos, quia, sicut dicit sanctus: Recitacio uiciorum multos traxit in uitium.</p>
                    <p>Ignorancia uiciorum multos seruat innocentes.</p>
                    <p>Et de talibus eciam sic interroget sacerdos coniugatos.</p>
                </div>
                <div>
                    <head>Capitulum 27</head>
                    <p>Debet eciam penitens confiteri quando fecit peccatum, quia magis peccat qui in magnis solempnitatibus peccat quam qui in minoribus, et magis qui in temporibus ieiuniorum, sicut in Quadragesima et in Aduentu domini et in uigiliis sanctorum, quam qui in alio tempore hoc faciunt; magis eciam qui in multis temporibus quam qui in paucis; unde dicere debet peccator cum Ezechia: Recogitabo tibi, domine, omnes annos meos in amaritudine anime mee.</p>
                    <p>Debet enim reuerti in se ad exordium uite sue quomodo se gesserit, cogitans de omnibus annis uite sue qui possunt sue occurrere memorie, et sollicite quid quibus annis fecerit et diebus et in quibus locis, quia locus est principium memorie.</p>
                    <p>Per loca enim reducimus sepe ad memoriam que tradidimus obliuioni, et per hoc recordabimur numerum, quotiens scilicet peccata que confitemur commiserimus.</p>
                    <p>Numerus et diuturnitas temporis multa augent peccata.</p>
                </div>
                <div>
                    <head>Capitulum 28</head>
                    <p>De circumstantiis peccatorum.</p>
                    <p>Recurrere eciam debet peccator secundum has circumstancias ad opera que uidentur esse bona; si enim dicis: quid feceris, et dicit: commiscui me mulieri.</p>
                    <p>Commixtio enim uiri et mulieris non est simpliciter mala, sed tamen extra matrimonium est mala.</p>
                    <p>Contrahere matrimonium non est malum; monacho autem uel ei qui uouit castitatem est malum.</p>
                    <p>Arare, texere, et huiusmodi simile opus facere non est malum; hoc tamen facere contra prohibicionem in locis uel temporibus sanctis est malum.</p>
                    <p>Item regem occidere hostes impugnantes patriam non est malum; si tamen hoc fecerit per religiosos malum est, quia religiosis non licet effundere sanguinem.</p>
                    <p>Item, secundum hanc circumstanciam, cur, malum est quod non esset alias malum, sicut largiri sua propter inanem gloriam.</p>
                    <p>Item, ex modo est aliquid malum quod alias non esset malum, sicut comedere non est malum, tamen nimis auide comedere est malum.</p>
                </div>
                <div>
                    <head>Capitulum 29</head>
                    <p>De cogitacione. Debet eciam penitens ad cogitaciones recurrere, scilicet si excogitauerit de malis predictis prius faciendis, quia ad cogitacionem sequitur delectacio, que si fuerit morosa mala est, id est si perduxerit ad consensum, ita scilicet quod consenciat quis quod facere uelit peccatum mortale, licet non sequatur opus.</p>
                    <p>Cogitacio tamen dum pulsat non coinquinat, scilicet quousque uertatur in delectacionem, et tunc est ueniale.</p>
                    <p>Cum autem ad consensum peruenitur, tunc quidem fit peccatum mortale.</p>
                </div>
                <div>
                    <head>Capitulum 30</head>
                    <p>De sermone.</p>
                    <p>Deinde procedendum est ad sermonem, quia in lingua constituitur uniuersitas peccati, sicut dicit beatus Iacobus, et Salamon: in lingua est quod anima uiuat uel moriatur.</p>
                </div>
                <div>
                    <head>Capitulum 31</head>
                    <p>De opere.</p>
                    <p>Postea ad opus recurrendum est, sicut dictum est, et hoc per singula corporis membra et per sensus singulos, ut si pedibus, manibus, oculis, auribus peccauimus, et sic de omnibus aliis membris, quia, sicut scriptum est: iustus a principio accusator est sui; amicus uenit et inuestigat illum.</p>
                    <p>Si igitur aliquid horum omiserit penitens, discrete interrogando supplere debet sacerdos.</p>
                </div>
                <div>
                    <head>Capitulum 32</head>
                    <p>In quibus casibus mittendus est penitens ad episcopum.</p>
                    <p>Quia tamen quedam sunt peccata propter que debet simplex sacerdos ad papam uel episcopum mittere penitentem, ea presenti tractatui utique duximus inserenda, ut auditis talibus mittat sacerdos penitentem ad episcopum uel eius penitenciarium, ut ipse audito penitente discernat utrum ad episcopum absolucio pertineat uel ad papam debeat ipsum destinare.</p>
                    <p>Sunt autem hii qui ad papam mittendi sunt ad absolucionem suscipiendam: scilicet, percussores clericorum uel religiosorum, siue clericorum siue laicorum, uel leprosorum dum tamen sunt in collegiis.</p>
                    <p>Item, incendiarii qui domos incendunt, uiolatores ecclesiarum, sortilegi et demonibus immolantes et eciam aliud quam deum adorantes.</p>
                    <p>Item, communicantes scienter et prudenter cum excommunicatis a papa, uel eciam in crimine, et excommunicati a papa, et eciam ab episcopo.</p>
                    <p>Item, falsarii literarum domini pape, et eciam procurantes ab alio falsitatem fieri, et scienter et prudenter falsis literis utentes.</p>
                    <p>Item, falsi testes.</p>
                    <p>Item, supponens partum, id est faciens alienum partum suum ut alii exheredentur.</p>
                    <p>Item, partum suum proprium necans uel per incuriam suffocans.</p>
                    <p>Item, tonsores monete. Item, impedientes legatum domini pape.</p>
                    <p>Item, proditor domini sui uel regni uel alterius.</p>
                    <p>Item, sectans hereses, id est hereticus uel qui fouet hereticos.</p>
                    <p>Item, simoniacus, scilicet qui emit uel dat aliquid ut habeat aliquod spirituale, uel qui uendit spirituale uel eciam spirituali annexum, uel eciam qui procurat aliquid dari ut ipse uel alius habeat aliquod spirituale, sicut beneficium ecclesiasticum uel eciam ordines.</p>
                    <p>Item, raptor rerum sacrarum. Item, scismaticus, id est, recedens ab unitate ecclesie Romane. Item, inuasores possessionum ecclesiasticarum.</p>
                    <p>Item, adiutores Saracenorum in armis et eciam in aliis prohibitis.</p>
                    <p>Item, usurarius.</p>
                    <p>Item, iudex qui facit statuta contra libertatem ecclesie uel eciam qui fauet talibus.</p>
                    <p>Item, qui suspensus diuina celebrauerit.</p>
                    <p>Item, illi qui enormia contra naturam committunt circa luxuriam.</p>
                    <p>Et si forte non possit induci peccator huiusmodi quod confiteatur episcopo uel eius penitenciario, adeat episcopum sacerdos, et exposito ei crimine recipiat ab eo sacerdos potestatem absoluendi penitentem.</p>
                    <p>Hii quidem, sicut dictum est, mittendi sunt ad episcopum, ut ipse quos absoluere poterit absoluat; quos uero absoluere non poterit transmittat ad papam episcopus absoluendos.</p>
                </div>
                <div>
                    <head>Capitulum 33</head>
                    <p>De instruendo penitentem.</p>
                    <p>Consideratis hiis interrogacionibus suppleat discretus sacerdos ignoranciam penitentis, adhibita discrecione predicta questionibus faciendis.</p>
                    <p>Consideret autem sacerdos, absoluere uolens penitentem, si penitens sit christianus, id est si fidem habeat.</p>
                    <p>Quo inuento doceat eum sacerdos articulos fidei quos ignorat.</p>
                    <p>Deinde doceat eum quod habeat contricionem amaram cordis, et discretam cum moderamine, ne sit dolor irracionabilis, et perseuerantem cum proposito semper abstinendi, et generalem, scilicet pro omnibus commissis et omissis, et hoc precipue propter deum.</p>
                    <p>Deinde uideat et moneat eum sacerdos quod habeat oris proprii confessionem ueram et nudam cum omnibus circumstantiis et integram, quod omnia detegat, et hec omnia faciat propter deum.</p>
                    <p>Deinde moneat eum sacerdos quod uoluntarie satisfaciat occulte pro occultis et manifeste pro manifestis, et quod plenarie satisfaciat.</p>
                    <p>Moneat eum sacerdos ut scilicet satisfaccio omnibus correspondeat peccatis, et hoc totum sit propter deum.</p>
                </div>
                <div>
                    <head>Capitulum 34</head>
                    <p>De penitentiis iniungendis.</p>
                    <p>In iniunccionibus autem attendat sacerdos quod tria sunt genera peccatorum: quedam sunt peccata spiritus, ut superbia, ira, inuidia, accidia; quedam uero carnis, ut gula, luxuria; quedam uero media, ut cupiditas, auaricia.</p>
                    <p>Contra peccata spiritus iniungenda sunt maxime oracio, humilitas, mansuetudo, et similia.</p>
                    <p>Contra media quidem peccata iniungenda sunt largitas elemosinarum et excercitium in operibus misericordie.</p>
                    <p>Contra peccata quidem carnis iniungenda sunt flagella corporis, ieiunia scilicet et discipline et peregrinaciones.</p>
                    <p>Fuerunt tamen quidam qui docuerunt pro omni peccato hec tria esse iniungenda, scilicet oracionem, elemosinam, et flagella corporis, sicut predictum est, scilicet in ieiuniis uel disciplinis uel peregrinacionibus, quia, sicut forte credebant, in omni actu peccati habet aliquid de suo superbia uite, cuius medicina spiritualis est oracio, et hoc est forte genus demonii quod non eicitur sine oracione et ieiunio.</p>
                    <p>Aliquid eciam habet de suo concupiscencia oculorum, contra quam est proprie elemosina.</p>
                    <p>Habet eciam aliquid de suo concupiscencia carnis, contra quam est flagellum corporis.</p>
                    <p>Et bene poterit quis subtiliter monebitur hoc uidere.</p>
                    <p>Unde nec nos hoc reprobamus, dum tamen secundum quod peccatum est magis spirituale uel carnale uel medium magis iniungat sacerdos de eius propria medicina.</p>
                    <p>Et qui elemosinam dare non poterit corporalem, det saltem spiritualem, scilicet compassionem cum uoluntate dandi corporalem si subesset facultas.</p>
                    <p>Doceat eciam sacerdos penitentem quorumlibet spiritualium remedia peccatorum secundum quod dominus ei inspirauerit ex auctoritate scripturarum.</p>
                    <p>Nos enim non decreuimus hiis ad presens onerare presentem tractatum.</p>
                </div>
                <div>
                    <head>Capitulum 35</head>
                    <p>Quod penitentie sunt arbitrarie.</p>
                    <p>Et quoniam secundum omnium diuersitatem horum dicitur arbitraria esse penitencia, diligenter sunt hec consideranda: condicio scilicet penitentis, hoc est si est seruus uel liber, et eciam sexus, id est si est masculus uel femina, et status, id est si est diues uel pauper, et etas, id est si est iuuenis uel senex, et ordo, id est si est clericus uel laicus.</p>
                    <p>Si uero clericus cuius ordinis sit.</p>
                    <p>Item complexio consideranda est, id est si est sanguineus uel flemmaticus uel colericus uel malancolicus.</p>
                    <p>Item consistencia quidem corporis, id est si est eger uel sanus, debilis uel potens.</p>
                    <p>Que consideret sacerdos et secundum hec qualitatem et quantitatem iniungendorum sacerdotis quidem moderetur discrecio.</p>
                </div>
                <div>
                    <head>Capitulum 36</head>
                    <p>De egrotis.</p>
                    <p>Circa egrotos hec obseruanda sunt a sacerdote, quod si laboret quis in extremis uel alias grauis sit egritudo, non iniungat ei sacerdos penitenciam, sed exponat ei penitenciam que, si sanus fuisset, ei fuerat iniungenda.</p>
                    <p>Quam si uoluerint amici eius pro ipso suscipere concedatur; non tamen ipsis, nisi forsan languens hoc expostulauerit, crimina languentis exponantur.</p>
                    <p>Iniungat eciam sacerdos egroto quod si conualuerit ueniat quidem ad ecclesiam penitenciam suscepturus, et absoluat eum sacerdos monens eum quod animo prompto diuine se subiciat uoluntati, siue in morte siue in salute suscipienda; et de omnibus aliis moneat eum que circa salutem anime decreuerit esse facienda.</p>
                    <p>Quid autem prodesse debeat egroto, si decesserit, penitencia, quam amici eius suscipiunt pro eo faciendam, diuine relinquatur clementie.</p>
                    <p>Similiter in casibus in quibus mittendi sunt ad episcopum penitentes, in articulo mortis a sacerdote simplici absoluantur.</p>
                    <p>Iniungatur tamen eis quod si conualuerint episcopum adeant impleturi quod eis duxerit iniungendum.</p>
                </div>
                <div>
                    <head>Capitulum 37</head>
                    <p>De articulis fidei.</p>
                    <p>Sunt autem articuli fidei quos penitentem debet docere sacerdos, secundum quod quidam commemorant, hii subscripti: Quod deus est unus in essencia, trinus in persona, scilicet pater et filius et spiritus sanctus, sine principio, sine fine, omnia creans ex nichilo; et quod filius dei carnem sumpsit ex uirgine, de ea manente uirgine natus uerus deus ens et homo; quod idem filius dei et uirginis crucifixus est, mortuus, et sepultus, non tamen necessitate sed sponte ut nos redimeret; quod idem deus et homo a morte resurrexit carne glorificata post resurreccionem, et quod eciam nos omnes resurgemus; quod idem deus et homo Ihesus Christus ascendit ad celos in sua humanitate, iterum uenturus iudicare mundum.</p>
                    <p>Est autem necessaria fides sacramentorum et eorum effectus, scilicet quod baptismus mundat ab originali peccato et ab actuali eciam adultum, sed necessaria est adulto contricio pro actuali; quod confirmacio confirmat spiritum sanctum in homine baptizato; quod uera penitencia delet peccatum actuale mortale et ueniale; quod in sacramento altaris est uerum corpus et uerus sanguis Christi, uerus deus et uerus homo, et quod idem sacramentum confirmat penitentem ne recidiuet reconsiliando et sustentando contra actuale peccatum; quod ordines collati conferunt potestatem officiorum et sacramentorum celebrandorum; quod matrimonium legitime contractum excludit mortale peccatum in opere generacionis inter uirum et mulierem; quod extrema unccio alleuiat a pena corporali et spirituali.</p>
                    <p>Debet eciam sacerdos docere laicum quod credat et sciat symbolum, scilicet Credo, saltem in lingua materna, et quod sciat oracionem dominicam, scilicet Pater noster, et salutacionem beate Marie uirginis, scilicet Aue Maria.</p>
                    <p>Moneat eciam ipsum quod sollicite se custodiat ne recidiuet, et quod sepe reuertatur ad ipsum saltem ter in anno, sicut in constitucionibus sinodalibus continetur.</p>
                    <p>Et si forte labatur in peccatum, statim post lapsum redeat ad sacerdotem, et sic instructum penitentem sacerdos absoluat et in pace dimittat.</p>
                    <p>Melius tamen faciat si ei dominus melius faciendum inspirauerit.</p>
                </div>
                <div>
                    <head>Capitulum 38</head>
                    <p>Hic tractatus habeatur in singulis ecclesiis uel diuersis parochiis sub pena unius marce archidiacono loci soluende, uel minus aut plus secundum facultatem sacerdotis ignorantis, quod arbitrio archidiaconi in periculo anime sue committimus, reseruando nobis potestatem puniendi archidiaconum si negligens fuerit inuentus, qui ad minus soluat operi beati Petri Exon’ uel episcopo duas marchas pro qualibet negligencia.</p>
                    <p>Quod singuli sacerdotes illum addiscant et sciant; alioquin cum super hoc requisiti fuerint, tanquam insufficientes repellantur.</p>
                    <p>Orate pro episcopo Petro vivo et mortuo, et quicumque hoc fecerit gaudebit indulgencia quadraginta dierum.</p>
                    <p>Amen.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
