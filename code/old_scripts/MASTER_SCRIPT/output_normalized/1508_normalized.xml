<?xml version="1.0" ?>
<root>
    <teiHeader>
        <fileDesc>
            <titleStmt>
                <title>York</title>
                <recordID>1508</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1250</origDate>
                <dateNotes/>
                <origPlace>York</origPlace>
                <diocese>York</diocese>
                <province>York</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1508</p>
                <p>Year: 1250</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1241x1255, with additions to 1306</p>
                <p>Place: York</p>
                <p>Diocese: York</p>
                <p>Province: York</p>
                <p>CountryModern: England</p>
                <p>Latitude: 53.958333</p>
                <p>Longitude: -1.080278</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 483-98</p>
                <p>EditionOther: None</p>
                <p>SourceNotes: Somewhat messy textual history</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Rectores ecclesiarum et uniuersi quibus incumbit regimen animarum plebes sibi commissas exemplo bone conuersacionis, uerbo exhortacionis, in fide recta et bonis moribus diligenter instruant et informent.</p>
                    <p>Ut autem liberius et efficacius officium impleant exhortantis, uniuersi curam animarum habentes ecclesiasticis officiis et aliis bonis studiis se exerceant, oracionibus et leccionibus uacent iugiter et intendant, sint pudici, uirtutum operacione preclari, humilitate prediti, pacifici, euangelizantes pacem, annunciantes bonum, dissenciones, rixas, et scandala resecantes; ab illicitis spectaculis se abstineant, et precipue a duellis, torneamentis, luctis, et aliis ubi sanguinis effusio poterit formidari; tabernas et inhonesta conuiuia non frequentent, extranearum fugiant consorcia feminarum, et omnium ex quarum cohabitacione sinistra suspicio poterit exoriri.</p>
                </div>
                <div>
                    <head>Capitulum 2</head>
                    <p>Si quis autem de incontinentie vicio grauiter diffamatus non poterit canonice se purgare, habebitur pro conuicto.</p>
                    <p>A conuictis uero, uel in iure confessis, fructus beneficiorum seu stipendia subtrahantur donec inde nostram graciam consequantur; ceteri in sacris ordinibus constituti iuxta modum culpe puniantur.</p>
                </div>
                <div>
                    <head>Capitulum 3</head>
                    <p>Grauiori autem sunt animaduersione plectendi qui proprias filias spirituales, quas baptizauerint uel semel ad confessionem admiserint, et rectores qui proprias parochianas corrumpere non uerentur.</p>
                </div>
                <div>
                    <head>Capitulum 4</head>
                    <p>Hec autem que supradiximus de pena presbyterorum parochias regentium ad alios extendi uolumus qui non regunt parochias, cum omnes pari uoto continentie sint astricti et omnes deceat par honestas.</p>
                </div>
                <div>
                    <head>Capitulum 5</head>
                    <p>Concubine uero presbyterorum uel clericorum qui in sacris ordinibus fuerint constituti, de quibus constiterit, per excommunicacionis sentenciam ad agendam penitenciam compellantur, earundem absolucione preterquam in mortis articulo nobis reseruata.</p>
                </div>
                <div>
                    <head>Capitulum 6</head>
                    <p>Si que autem excommunicacione contempta animo obstinato in peccato pertinaciter perseuerent, corripiantur brachio seculari, et in uita careant communione fidelium et in morte ecclesiastica sepultura talibus denegetur.</p>
                </div>
                <div>
                    <head>Capitulum 7</head>
                    <p>Caueant insuper rectores ne publicis fornicariis aut de vicio incontinentie conuictis seu diffamatis parochias regendas committant seu retineant nouiter diffamatos.</p>
                    <p>Quod si facere presumpserint, lx solidorum pena nouerint se multandos.</p>
                </div>
                <div>
                    <head>Capitulum 8</head>
                    <p>Sicut uita presbyterorum a uita uulgari debet esse semota, ita decet ut habitu et incessu a ceteris distinguantur; propterea inhibemus ne capis manicatis uel aliis indumentis leuitatis uel lasciuie notam pretendentibus utantur publice, contra constitucionem concilii generalis; alioquin huiusmodi indumenta fabricis ecclesiarum ubi degunt uel quibus deseruiunt applicentur.</p>
                </div>
                <div>
                    <head>Capitulum 9</head>
                    <p>Eligant itaque rectores ecclesiarum presbyteros note ordinacionis et conuersacionis honeste, potentes opere et sermone, qui exemplo uite et uerbo doctrine parare domino ualeant plebem perfectam; qui circa correccionem parochianorum uigilent incessanter, et excessus subditorum diligentius inuestigent, et corrigant que fuerint familiariter corrigenda.</p>
                    <p>Excessus autem qui in publicam prodeunt noticiam siue famam archidiaconis uel decanis seu officiali nostro denuntient corrigendos, ad quod iuramenti uinculo astringantur.</p>
                </div>
                <div>
                    <head>Capitulum 10</head>
                    <p>Ad hec precipimus ut rectores uel eorum presbyteri singulis intersint capitulis, et excessus denuntient subditorum, et denunciaciones, uocaciones, et execuciones, ac alia mandata recipiant que occurrerint iniungenda.</p>
                </div>
                <div>
                    <head>Capitulum 11</head>
                    <p>Nullus autem ad penitenciarium nostrum Eboracensem pro aliquo delicto mittatur, nisi de quo in iure confessus fuerit uel conuictus.</p>
                    <p>Enormia uero delicta nobis uel penitenciario nostro, preterquam in mortis articulo, reseruamus. Literas autem decani uel officialis ad penitenciarium gratis concedi precipimus penitenti; et ut liqueat qualis fuerit penitencia et pro quo crimine sit iniuncta, penitens literas penitenciarii referat ad mittentem.</p>
                    <p>In singulis autem decanatibus per capitulum duo eligantur presbiteri qui, moribus et sciencia prediti, confessiones audiant sacerdotum.</p>
                </div>
                <div>
                    <head>Capitulum 12</head>
                    <p>Ne pro leuitate stipendiorum uiliores honestioribus, imperiti pericioribus preferantur, stipendia presbyterorum unius anni duximus taxanda quinque marcas; in dicioribus tamen ecclesiis iuxta ipsarum facultates sibi uolumus uberius prouideri.</p>
                </div>
                <div>
                    <head>Capitulum 13</head>
                    <p>Rectores ecclesiarum presbyteros suis ecclesiis non preficiant donec ipsos archidiaconis uel eorum officialibus representent, de quorum ordinacione, uita, et sciencia examinacione habita diligenti, illi qui reperti fuerint idonei admittantur et stipendiorum quantitas in rotulum publicum capituli redigatur.</p>
                    <p>Minus autem idonei et de quorum ordinacione et uita non constiterit penitus repellantur.</p>
                    <p>Ordinati uero a non suis episcopis uel aliter irregularitate notati ad nos mittantur pro gracia, si digni fuerint, obtinenda, si sit casus in quo de iure possumus ex nostro officio dispensare. [1]</p>
                </div>
                <div>
                    <head>Capitulum 14</head>
                    <p>Presbyteri sint seduli ad diuina officia horis competentibus et statutis in suis ecclesiis celebranda, ne desidia uel negligencia arguantur.</p>
                    <p>Que autem cantant, distincte et aperte proferant, non transiliendo neque transcurrendo uel sincopando, sed cum debita reuerencia ut ad deuocionem excitent animos auditorum.</p>
                </div>
                <div>
                    <head>Capitulum 15</head>
                    <p>Infirmos singulis diebus dominicis et festiuis uisitent diligenter.</p>
                    <p>Caueant autem presbyteri ne ad uisitandum infirmos se exhibeant difficiles quacunque hora fuerint requisiti; quod si facere presumpserint, canonicam non effugient ulcionem.</p>
                    <p>Nec sicut hactenus a quibusdam est presumptum mittant cum eucharistia diaconos ad infirmos, dum ipsi uel potacionibus seu aliis uoluptatibus carnis uacant, sed personaliter infirmos adeant et confessiones audiant solerter, crimina et circumstancias criminum inuestigent, et innotescant infirmis que foret penitencia iniungenda, ac iniungant quod penitenciam recipiant cum saluti fuerint restituti, cum penitencia non sit infirmis iniungenda.</p>
                </div>
                <div>
                    <head>Capitulum 16</head>
                    <p>Pro furtis et rapinis seu damnis aliis irrogatis missarum solemnia non iniungant rerum restitucione pretermissa, sicut solet fieri a quibusdam qui salutem animarum non querunt sed compendium temporale.</p>
                    <p>Sed ante omnia rem restitui et damna resarciri precipiant defraudatis.</p>
                </div>
                <div>
                    <head>Capitulum 17</head>
                    <p>Cum autem in urbibus et uillis ubi site sunt ecclesie accedunt cum eucaristia ad uisitandum infirmos, pro reuerencia corporis Christi superpelliciis sint induti, cum cruce, lucerna accensa, et campana, clerico uel alio preeunte.</p>
                </div>
                <div>
                    <head>Capitulum 18</head>
                    <p>Ad hec firmiter inhibemus ne cuiquam communio corporis Christi uel morienti ecclesiastica sepultura pretextu cuiuslibet debiti denegetur.</p>
                </div>
                <div>
                    <head>Capitulum 19</head>
                    <p>Nullus presbyterorum alienum parochianum ad confessionem uel communionem corporis Christi presumat admittere sine licencia proprii sacerdotis.</p>
                    <p>Cum autem a sacerdote licencia petitur alteri confitendi, sacerdos personam designet cui debeat confiteri, ne quisquam tali uelamine nemini confitendo penitentie diffugiat sacramentum.</p>
                </div>
                <div>
                    <head>Capitulum 20</head>
                    <p>Ne autem presbyteri questum saluti preferant animarum, tractatum de decimis seu aliis temporalibus in confessionibus non premittant, sed diligenter exponant confitenti qualiter debeat confiteri, quisque sit fructus penitentie, ac expletis omnibus tunc petant que de decimis uel aliis ecclesie debentur.</p>
                </div>
                <div>
                    <head>Capitulum 21</head>
                    <p>Similiter in sacrosancto die Pasche absque ulla exaccione decime uel debiti seu oblacionis liberaliter conferant corpus Christi ne, una manu porrigendo eucharistiam, altera recipiendo pecuniam, nostre redempcionis misterium sit uenale; quod si compertum fuerit, precipimus grauiter uindicari.</p>
                </div>
                <div>
                    <head>Capitulum 22</head>
                    <p>Quia plerisque colonorum mercenariis tam modicum pro stipendiis assignatur ut vix de acceptis sub inopie angustia uitam ducant, precipimus ut qui dimidiam marcham uel minus capiunt annuatim ecclesiis ruralibus a quibus sumunt sacramenta ecclesiastica oblaciones faciant consuetas, nec ad pacandum alias decimas de suis stipendiis compellantur nisi circa hoc annua prestacio ex antiqua consuetudine pro huiusmodi decimis est taxata.</p>
                    <p>Circa uero alias prestaciones decimarum personalium credatur decimantium sacramento.</p>
                </div>
                <div>
                    <head>Capitulum 23</head>
                    <p>Licet legitima testamenta clericorum decedentium obseruari uelimus, nolumus tamen quod concubinis suis in testamentis suis quicquam relinquant, quod si decetero factum fuerit, totum illud in pios usus nostro arbitrio conuertatur.</p>
                </div>
                <div>
                    <head>Capitulum 24</head>
                    <p>Ad hec firmiter inhibemus ne quis alienum parochianum admittat ad matrimonium contrahendum, nisi tam ibi ubi uir conuersatus fuerit quam ubi femina degit diligens scrutinium premittatur, et literas referat sui prelati, quicquid per scrutinium appareat continentes.</p>
                </div>
                <div>
                    <head>Capitulum 25</head>
                    <p>Fidei daciones eciam de matrimonio contrahendo fieri prohibemus, nisi coram testibus fidedignis et sub presentis sacerdotis; et laici qui talibus interfuerint contractibus puniantur.</p>
                </div>
                <div>
                    <head>Capitulum 26</head>
                    <p>Quia uero exigentibus culpis nostris fructus humanis necessitatibus celesti miseracione prouisos frequenter absorbet repentina calamitas tempestatum, oracionum suffragiis est Christi misericordia et piis precibus inuocanda.</p>
                    <p>Ideoque singuli presbyteri, cum eris intemperiem uiderint iminentem, non expectato nostro uel archidiaconorum nostrorum mandato, protinus ad processiones et humiles oraciones deuocionem excitent subditorum, ne dum iussionis nostre autoritas expectatur, ultra quam expediret deprecacio fidelium prorogetur.</p>
                </div>
                <div>
                    <head>Capitulum 27</head>
                    <p>Quia domum dei decet ornari honore congruo, dicente psalmista: Domine, dilexi decorem domus tue, precipimus in uasis, uestimentis, libris, et aliis ad diuinum ministerium deputatis ecclesiis honorifice prouideri, item eucharistiam et crisma sub clauibus custodiri.</p>
                    <p>Si quis uero ea incaute reliquerit, tribus mensibus ab officio suspendatur.</p>
                    <p>Nec ultra septem dies conseruentur hostie consecrate sed septimana qualibet renouentur.</p>
                </div>
                <div>
                    <head>Capitulum 28</head>
                    <p>Ecclesias uero uiris religiosis ad firmam dari inhibemus, et illis precipue qui in eisdem optinent ius patronatus; itemh multo fortius de laicis quibuscunque.</p>
                    <p>Quod si contra presumptum fuerit, beneficia sequestrentur et tam dantes quam accipientes canonice puniantur.</p>
                    <p>Idem in religiosis et laicis qui clericos in firmis huiusmodi supposuerint obseruetur.</p>
                    <p>Alteragia eciam dari ad firmam quibuscunque personis firmiter inhibemus.</p>
                </div>
                <div>
                    <head>Capitulum 29</head>
                    <p>Decimas autem nullus uendere presumat ante tempus quo inde ex beneficio consuetudinis testandi habeat facultatem, sed nec laicis ullo tempore donec fuerint a nouem partibus separate. Indulgemus uero clericis in suis ecclesiis residentibus aut in nostro seruicio commorantibus, aut eciam de nostra licencia causa studiorum absentibus, ut de fructibus terrarum ecclesiarum suarum quas propriis sumptibus excolunt atque serunt, quacunque parte anni decesserint, testandi habeant facultatem.</p>
                </div>
                <div>
                    <head>Capitulum 30</head>
                    <p>Cum autem multotiens repetitis uicibus in synodo duxerimus statuendum, et ante singulas ordinum celebraciones solemniter commonendum, ut rectores in subdiaconos, uicarii in presbiteros, per intersticia temporum a canonibus diffinita se facerent ordinari, quia tamen hactenus rarus inde fructus prouenit, ne impunitas contemptum pariat ampliorem, decernimus nondum ordinatorum beneficia sequestrari.</p>
                    <p>Decetero siquidem admittendi fructus beneficiorum non percipiant donec fuerint in sacris ordinibus constituti.</p>
                    <p>Uicarii autem per fructuum subtraccionem cogantur in suis uicariis residenciam facere personalem.</p>
                </div>
                <div>
                    <head>Capitulum 31</head>
                    <p>Religiosi ad uicarias ecclesiarum quas habent in proprios usus uicarios nobis idoneos representent, alioquin taxacione uicariarum prehabita, de illis curabimus ordinare.</p>
                </div>
                <div>
                    <head>Capitulum 32</head>
                    <p>Ne autem conniuencia nostra consensum inducat et taciturnitas pariat culpe reatum, nos synodali diffinicione firmiter iniungimus et monemus ut ecclesie, decime, pensiones, et alia quecunque iura ecclesiastica, que per uiciosum sunt usurpata ingressum, sine mora salubriter resignentur, cum vicia possessionum a predecessoribus ad posteros transmittantur.</p>
                    <p>Et ne supradicta percipiantur uel exigantur, sub obtestacione diuini iudicii firmiter inhibemus, cum ad paria iudicentur alienum inuadere et illicite detinere.</p>
                </div>
                <div>
                    <head>Capitulum 33</head>
                    <p>Illum autem abusum reprobamus penitus&quot;1 quo religiosi a clericis ad beneficia presentatis, ante institucionem obtentam, fidelitatis exigunt iuramentum.</p>
                    <p>Qui autem tale sacramentum prestiterint, beneficiis ipsis nouerint se priuandos, nec exactores relinquemus impunitos, cum simoniacam contineant prauitatem.</p>
                </div>
                <div>
                    <head>Capitulum 34</head>
                    <p>Pensiones autem debitas terminis statutis solui precipimus sub pena dupli fabrice ecclesie Eboracensis persoluenda.</p>
                    <p>Simili pena puniri uolumus qui synodalia, antequam a synodo recesserint, non persoluunt.</p>
                </div>
                <div>
                    <head>Capitulum 35</head>
                    <p>Quia cause plerumque matrimoniales et alie per indiscretos examinatores periclitantur et diutius protrahuntur, uolumus quod in singulis decanatibus sex uel quatuor fidedigni eligantur et discreti, qui testes producendos diligenter examinent et dicta singulorum integre et fideliter redigant in scripturam, non sicut fieri consueuit scribendo quod cum aliis concordet uel per omnia idem dicat, cum sit talis obscuritas reprobanda; et ad hoc se obligent uinculo sacramenti, salario eis ob hoc moderamine archidiaconi et capituli constituto.</p>
                </div>
                <div>
                    <head>Capitulum 36</head>
                    <p>Quia uero per falsas et excogitatas excepciones quas aduocati opponunt plerumque iura partium peruertuntur, firmiter inhibemus ne quis aduocatorum ad patrocinium admittatur nisi prius iuret quod causam iniustam ex certa sciencia non fouebit nec falsis allegacionibus seu probacionibus utetur ad iusticiam perimendam uel iustum iudicium declinandum.</p>
                </div>
                <div>
                    <head>Capitulum 37</head>
                    <p>Qui autem in causa matrimoniali falsas excepciones maliciose opponunt uel opponi procurant, uel qui in causa matrimoniali, uel ubi de exheredacione agitur, falsum scienter perhibent testimonium uel id fieri procurant, uel testes subornant, excommunicacionis sententie se nouerint subiacere.</p>
                </div>
                <div>
                    <head>Capitulum 38</head>
                    <p>Exigit peruersorum maligna proteruitas qui capciosis insidiis maternos lares, quantum in eis est, deprimunt, lacerant funditus, et subuertunt, ut competentius remediis eorundem effrenatis malitiis circumspectius obuiemus, presertim cum eos adeo obnebulauerit cecitas quod propriam et irreparabilem ruinam non sentiunt, dum matrem confundere cupiunt et presumunt.</p>
                    <p>Cum itaque Eboracensis archiepiscopus, Anglie primas, preter Romanum pontificem in spiritualibus superiorem non habeat, ac ipsa nostra Eboracensis ecclesia honore primatie illustretur et gaudeat plenius, ut est notum, hac sacra synodali constitucione prouide duximus statuendum ut nullus clericus uel laicus, secularis uel religiosus, seu eciam quecunque uniuersitas cuiuscunque sit dignitatis, officii, status, ordinis, professionis, uel eciam condicionis, in causa, lite, uel negocio cuiuscunque rei nomine uel ipsius occasione in nostris diocesi uel prouincia existentis site, aut constitute, uel eciam in quacunque alia causa uel negocio iure cuiuscunque accionis, officio iudicis, seu quouis alio colore motis, que uel quod ex nostris diocesi uel prouincia trahit originem, seu cuius nomine reus in nostris diocesi uel prouincia forum sortiri poterit quoquo modo, quocunque loco agi uel conueniri contigerit, curiam Cantuariensem pro tuicione ipsius uel alias directe uel indirecte, per se uel per alium suo nomine uel alieno, prouocet uel appellet, seu archiepiscopo Cantuariensi, officiali eiusdem curie, seu eciam cuicunque alii autoritatem alicuius eorum non ex delegacione apostolica pretendenti in huiusmodi appellacionibus seu prouocacionibus obediat quouis modo, seu mandata alicuius predictorum cuiuscunque tenoris existant aliqualiter exequatur.</p>
                    <p>Qui quidem contrarium fecerint in aliquo premissorum uel eisdem facto uel uerbo consenserint, consilium uel auxilium prestiterint, penis subiaceant infrascriptis.</p>
                    <p>Si clerici fuerint et dignitate prediti uel in officio constituti, locum dignitatis et officium amittant et fiant ineligibiles ipso facto.</p>
                    <p>Si alias beneficiati, suis beneficiis, nulla eciam monicione premissa, sint presentis constitucionis auctoritate priuati.</p>
                    <p>Si non beneficiati, ad nullum honorem ecclesiasticum ordinis uel beneficii admittantur.</p>
                    <p>Si aduocati uel procuratores, preter penas superiores postulacionis et procuracionis officium cum nota infamie perpetuo sibi nouerint interdictum.</p>
                    <p>Si collegium uel uniuersitas, cum amissione bonorum, pro nostro arbitrio in pios usus conuertendorum.</p>
                    <p>Si clerici fuerint, sint interdicti.</p>
                    <p>Si laici, excommunicacionis maioris sentencias, quas in eos ferimus in hiis scriptis, ipso facto incurrant; laici eciam nichilominus intestabiles fiant.</p>
                    <p>Quarum sentenciarum relaxacionem nobis specialiter reseruamus.</p>
                    <p>Si uero religiosi fuerint et in dignitatibus, obedienciariis, seu officiis quibuslibet constituti, eisdem ipso facto sine spe restitucionis presentis constitucionis auctoritate priuentur, et a celebracione diuinorum et execucione sui ordinis suspensi maneant, donec nostram et successorum nostrorum graciam promeruerint optinere.</p>
                    <p>Quam constitucionem cum suis penis tam in futuris causis et negotiis quam adhuc pendentibus locum sibi uolumus uendicare, et inter alias nostras synodales constituciones inseri loco suo.</p>
                </div>
                <div>
                    <head>Capitulum 39</head>
                    <p>Statuimus eciam ne quisquam testamenta seu ultimas uoluntates decedentium scienter et maliciose impediat aut perturbet, quominus executores eorum uel administratores, per nos, officiales, seu ministros nostros in bonis testandum deputandi, secundum libertatem et consuetudinem ecclesie Anglicane administrare libere ualeant in eisdem.</p>
                    <p>Si quis uero huiusmodi statuti transgressor fuerit, ipsum maioris excommunicacionis sentenciam incurrere uolumus ipso facto.</p>
                </div>
                <div>
                    <head>Capitulum 40</head>
                    <p>Statuimus ut si quis de domibus, maneriis, grangiis, uel aliis huiusmodi locis ad archiepiscopos, episcopos, uel alias personas ecclesiasticas uel ad ipsas ecclesias pertinentibus accedens, quicquam preter uoluntatem aut permissionem dominorum uel eorum qui sunt huiusmodi rerum custodiis deputati, consumere uel auferre aut contractare presumpserit, ipso facto sit excommunicacione ligatus, a qua donec satisfecerit absolucionis graciam minime consequatur.</p>
                    <p>Et ne hoc salubre statutum pretextu ignorantie negligatur, ipsum uel intencionem illius per annum continuum a tempore publicacionis eiusdem in ecclesiis cathedralibus, collegiatis, et aliis, per capellanos et rectores earum quibuslibet diebus dominicis, astante parochianorum et fidelium multitudine, precipimus publicari.</p>
                </div>
                <div>
                    <head>Capitulum 41i</head>
                    <p>Excommunicamus omnes illos qui pacem regis et regni perturbare aut libertates ecclesiasticas et precipue huius sacrosancte Eboracensis ecclesie infringere seu possessiones ecclesiasticas inuadere aut ad bona ecclesiastica manus impias extendere presumpserint in preiudicium ecclesiastice libertatis; item illos qui in beneficia ecclesiastica se intrudunt et eos qui per laicalem potestatem seu aliam uiolenciam ea detinent occupata;</p>
                </div>
                <div>
                    <head>Capitulum 41ii</head>
                    <p>illos qui sequestra nostra uiolant consimili sentencia inuoluentes.</p>
                    <p>Eadem sentencia innodamus omnes illos qui mandata regia pro cohercendis excommunicatis a quibuslibet impetrata, gracia uel odio alicuius persone seu lucri causa, exequi maliciose differunt uel omittunt.</p>
                </div>
                <div>
                    <head>Capitulum 41iii</head>
                    <p>Omnes autem incendiarios, ecclesiarum fractores, ueneficos et ueneficas, et magicis incantacionibus utentes, et hec fieri procurantes, et qui immunitatem ecclesie uiolauerint, denunciamus excommunicacionis sentenciam incurrere ipso facto.</p>
                </div>
                <div>
                    <head>Capitulum 42i</head>
                    <p>Prohibemus ne excommunicacionis sentencia in genere pro damnis uel iniuriis proferatur, quotiens dinosci poterit quis aduersus quem habeat accionem, nisi euidens utilitas id exposcat.</p>
                </div>
                <div>
                    <head>Capitulum 42ii</head>
                    <p>Excommunicamus eciam omnes illos qui odio uel lucri causa aliis crimina falso imponunt, pro quibus mors uel exilium aut membrorum mutilacio uel exheredacio seu bonorum spoliacio sequi debet si iudicialiter conuincantur.</p>
                </div>
                <div>
                    <head>Capitulum 42iii</head>
                    <p>Qui autem ad diffamacionem alterius quid proponit quod mores sugillat, nisi hoc probare uoluerit, canonice puniatur et iniuriam passo pro modo culpe satisfacere compellatur.</p>
                </div>
                <div>
                    <head>Capitulum 42iv</head>
                    <p>Hec autem salubria statuta in singulis decanatibus proximis capitulis post singulas synodos recitentur, et per illos qui capitulis preerunt in singulis articulis exponantur, et ad eorum obseruanciam per censuram ecclesiasticam singuli districtius compellantur.</p>
                    <p>Hec eciam a singulis libertatem pretendentibus precipimus obseruari districtius et in suis capitulis publicari.</p>
                </div>
                <div>
                    <head>Footnotes</head>
                    <p>[1] Alternatiue MS tradicion reads: &quot;</p>
                    <p>Ordinatos uero a non suis episcopis uel alias irregularitate notatos, de moribus, ordinibus, natalibus, et litterarum sciencia examinent diligenter et quos idoneos inuenerint cum litteris testimonialibus ipsorum merita plene continentibus, ad nos mittantur pro dispensacionis gracia optinenda, si sit casus in quo ex nostro officio de iure possumus dispensare.&quot;</p>
                </div>
            </div>
        </body>
    </text>
</root>
