<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Bath</title>
                <recordID>0783</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1347</origDate>
                <dateNotes/>
                <origPlace>Bath</origPlace>
                <diocese>Bath and Wells</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 783</p>
                <p>Year: 1347</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Bath</p>
                <p>Diocese: Bath and Wells</p>
                <p>Province: Canterbury</p>
                <p>CountryModern: England</p>
                <p>Latitude: 51.38</p>
                <p>Longitude: -2.36</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Ralph of Shrewsbury</p>
                <p>IssuingAuthorityAlt: None</p>
                <p>RegnalStart: 1329</p>
                <p>RegnalEnd: 1363</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Wilkins II, 735-738</p>
                <p>EditionOther: None</p>
                <p>SourceNotes: https://books.google.com/books?id=FRtUAAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>UNIUERSIS - Radulphus, episcopus B. W. salutem.</p>
                    <p>Inter, alia que nostris desideriis ingeruntur, illud corditer appetimus, quod honestas ordinis clericalis in ecclesia nostra Well. diligentius obseruetur, ac eciam indigentiis pauperum sacerdotum clementius subueniatur, et propterea hiis, que pro premissis promouendis ex deuocione fidelium salubriter aguntur, firmitatis robur libenter adiicimus.</p>
                    <p>Sane peticio Walteri de Hulle, canonici nostre ecclesie Well. - continebat, quod cum in ecclesia nostra predicta sint XIII. sacerdotes scilicet Iohannes Auketill, Henr. de Schirbourn, etc. annualia perpetua obtinentes, et in eadem ecclesia pro animabus quorundam episcoporum et canonicorum Well. missas, et alia diuina officia deuotius celebrantes, sintque prouentus annualium suorum adeo tenues et exiles, quod ad eorum sustentacionem competentem iuxta sacerdotalis ordinis decenciam non sufficiant, nec proprium locum habeant, in quo diebus uel noctibus sua capita ualeant reclinare, sed in locis popularibus pro sacerdotibus indecentibus ex necessitate compulsi maneant singulariter dispersi, in opprobrium ordinis clericalis, et salutis fidelium animarum diminucionem manifestam.</p>
                    <p>Idemque Walterus ex causis memoratis duo messuagia, tria curtilagia, et unum columbare, ac eciam tres acras terre cum pertinent. in ciuitate nostra Well. que et quas idem Walterus habuit ex testamento Iohannis Markaunt, et sacerdotibus predictis, ac eorum successoribus inperpetuum, ut ipsi simul in una communitate perpetuis temporibus residerent, et in loco sibi collato moram traherent personalem, ac unus ex eisdem sacerdotibus reliquorum minister, et ceteri consodales sui, locusque predictus Noua Aula [1] nuncuparetur, ac talibus nominibus perpetuo fungerentur; necnon ut iidem sacerdotes et successores sui pro salubri statu Edwardi regis Anglie et Francie illustris, atque nostro et suo, magistrique Iohannis de Carleton canonici Well. quamdiu uixerimus, et pro animabus nostris, cum ab hac luce subtracti fuerimus, ac eciam pro animabus Isaac de Hulle, Matilde uxoris sue, patris et matris eiusdem Walteri, Iohannis de Drokenesford, predecessoris nostri, Iohannis de Godelee, quondam decani, et Iohannis de Middelton, dudum uicarii in eadem, ac aliorum benefactorum ipsius Walteri - certa suffragia spiritualia, ac quedam alia salubria et honesta secundum ordinacionem nostram in hac parte faciendam perpetuis futuris temporibus facere tenerentur, de licencia domini regis, et capitalium dominorum - dedisset et concessisset, ea auctoritate ordinaria statuere et ordinare propensius dignaremur.</p>
                </div>
                <div>
                    <head>Capitulum 1</head>
                    <p>Nos igitur episcopus auctoritate ordinaria statuimus et ordinamus, quod iidem sacerdotes, et successores sui - in predicto loco sibi sic assignato, quamdiu sua predicta annualia retinuerint, perpetuis temporibus simul maneant et moram faciant personalem, a consorcio laicorum penitus separati.</p>
                    <p>Et in aula ad eorum opus in eodem loco constructa, uel meliori inibi construenda, semper infuturum simul comedant et bibant - nisi ex infirmitate, uel alia racionabili de causa ualeant excusari.-</p>
                </div>
                <div>
                    <head>Capitulum 2</head>
                    <p>Item statuimus, quod omnes et singuli sacerdotes, et successores sui singulis matutinalibus, et uespertinis, ac completoriis officiis, et missis, ac psalmo De profundis [2] ab eisdem uel eorum aliquo futuris temporibus qualitercunque dicend. finaliter completis, pro domino nostro rege, et singulis successoribus, in humanis agentibus, et pro eorum salubri statu dicent specialiter futuris temporibus hanc oracionem:</p>
                    <p>[3] Dominus pro sua misericordia custodiat regem nostrum N. ab inimicis suis, et ipsum cum spiritualibus incrementis dirigat propitius in agendis. [4]</p>
                </div>
                <div>
                    <head>Capitulum 3</head>
                    <p>Item statuimus, quod iidem sacerdotes et successores sui, dictis dominis Edwardo, Radulpho, et Waltero, et Iohanni supradictis, agentibus in humanis, pro eorum salubri statu, necnon pro animabus Isaac et Matilde, Iohannis de Drokenesford, Iohannis de Godelee, et Iohannis de Middelton, etc. in missis suis, quotiens eas celebrauerint, cum deuocione dicant hanc oracionem:</p>
                    <p>[5] Omnium sanctuorum tuorum intercessionibus, quesumus Domine, gracia tua nos semper protege, ut christianis omnibus uiuentibus atque defunctis, [6] etc. cum secr. et post communione ad hoc competentibus.</p>
                </div>
                <div>
                    <head>Capitulum 4</head>
                    <p>Item statuimus, quod iidem sacerdotes et successores sui dominis Edwardo, Radulpho, etc. uiam uniuerse carnis ingressis, pro animabus eorundem in singulis missis ab eisdem celebrandis, dicant deuotius hac oracionem:</p>
                    <p>[7] Omnipotens sempiterne Deus, cui nunquam sine spe misericordie supplicatur, [8] etc. cum secr. et post communione debit. et consuet.</p>
                </div>
                <div>
                    <head>Capitulum 5</head>
                    <p>Item statuimus, quod iidem sacerdotes et successores sui singulis diebus, quibus missas celebrauerint, pro dominis Edwardo, Radulpho, etc. corpus dominicum, sicut pro dominis suis, mentaliter conficiant et offerant cum deuocione.</p>
                </div>
                <div>
                    <head>Capitulum 6</head>
                    <p>Item statuimus, quod iidem sacerdotes, et successores sui quater in anno, uiz. in principio cuiuslibet termini, plenas exequias et commendaciones mortuorum pro dominis Edwardo, Radulpho, etc. supradictis, et eorum animabus specialiter, ac eciam pro aliis - generaliter dicant perpetuis tempotibus, uel dici faciant ex deuocione.</p>
                </div>
                <div>
                    <head>Capitulum 7</head>
                    <p>Item statuimus, quod singuli sacerdotes et successores sui domino Radulpho, et Waltero, et Iohanni supradictis agentibus in humanis, pro salubri statu cuiuslibet eorundem singulis annis in festo Catharine uirginis, ipsis autem uiam uniuerse carnis ingressis, pro animabus suis, necnon pro animabus predictorum, uiz. singulariter et singulis diebus obituum, seu anniuersariorum suorum, et cuiuslibet eorundem perpetuis futuris temporibus singulos denarios, inter pauperes Christi, uel in pane, uel in pecunia numerata distribuant, uel distribui faciant, per uisum ministri sui supradicti.</p>
                    <p>Et ut de diebus obituum seu anniuersariorum personarum superius expressarum, que temporibus iam transactis ab hoc seculo transierunt, reddamur plenius cerciores, eis, et aliis, quorum intererit, tenore presentium intimamus, quod predictus Isaac 5. Decembris, M.CCC.VII. Matilda autem 27. Mart. M.CCC.XXVIII. Iohannes uero episcopus 9. Maii, M.CCC.XXIX. Iohannes autem decanus 4. Feb. M.CCC.XXXII. et Iohannes uicarius 20. Maii, M.CCC.XLIII. debitum nature persoluerunt; eisdem sacerdotibus, et successoribus suis firmiter iniungendo mandantes, quatenus omnes dies et annos, quibus cetere persone superius nominate adhuc uiuentes, ab hoc seculo migrare contigerit, in catalogo seu registro suo ad perpetuam rei memoriam clarius annotari faciant, et transcribi.</p>
                </div>
                <div>
                    <head>Capitulum 8</head>
                    <p>Item statuimus, quod iidem sacerdotes, et successores sui singulis diebus cum de lectis suis surrexerint, et singulis noctibus, cum cubauerint, pro dominis E. R. et pro magistris Walt. et Iohanne supradictis agentibus in humanis, et pro eorum salubri statu, quamdiu uixerint, et pro animabus suis, cum ab hac luce subtracti fuerint, necnon pro animabus Isaac, Matilde, etc. quinquies salutacionem angelicam cum hac adieccione, Iesus, Amen, [9] ad honorem beate Marie uirginis genitricis Dei, dicant perpetuis futuris temporibus humiliter et deuote.</p>
                </div>
                <div>
                    <head>Capitulum 9</head>
                    <p>Item statuimus, quod iidem sacerdotes et successores sui pro dominis E. R. ac magistris W. I. etc. singulis diebus inperpetuum, prandio, et coena sua seu collacione finitis, ad honorem beate Marie uirginis totam hanc sequenciam [10] Benedicta es, celorum regina, et mundi totius domina, [11] etc. decantent solenniter in communi, prefatusque minister uel unus de consodalibus suis subsequent. hunc uersiculum, [12] Aue, Maria, gracia plena, Dominus tecum, [13] etc. et hanc oracionem, [14] Deus, qui beatam Mariam uirginem in conceptu et in partu seruata uirginitate diuino gaudio letificasti, [15] etc. dicat, et deuotius prosequatur.</p>
                </div>
                <div>
                    <head>Capitulum 10</head>
                    <p>Item statuimus, quod quilibet sacerdotum dictorum et successorum inperpetuum, ante incepcionem officiorum matutinalium et uespertinorum, ac eciam omnium et singularium horarum canonicalium, tam de die, quam de beata Maria uirgine ab eodem, ubicunque fuerit, dicendarum, pro personis et animabus supradictis, ad honorem beate Marie uirginis salutacionem angelicam dicat humiliter, et cum deuocione prosequatur.</p>
                </div>
                <div>
                    <head>Capitulum 11</head>
                    <p>Item statuimus, quod ipsi sacerdotes et successores sui singulis matutinalibus, ac uespertinis, ac completoriis officiis, tam de die, quam de beata uirgine, ac singulis exequiis, ac commendacionibus mortuorum, precibusque dictam sequenciam de beata Maria uirgine sequentibus, necnon prandio et coena sua seu collacione sumptis, pro dominis E. R. W. I. etc. specialiter, ac eciam de aliis benefactoribus eiusdem Walteri, omnibusque fidelibus defunctis, et eorum animabus cogitantes, hunc psalmum De profundis [16] dicant perpetuo futuris temporibus, cum precibus et oracionibus in ea parte debitis, et consuetis, et cum deuocione prosequatur.</p>
                </div>
                <div>
                    <head>Capitulum 12</head>
                    <p>Item statuimus, quod iidem sacerdotes et successores sui singulis matutinalibus et uespertinis ac prime 3. 6. 9. et completorii officiis, tam de die, quam de beata uirgine Maria, necnon exequiis et commendacionibus nostrorum, ac sequencia, et precibus post psalmum De profundis [17] ab eisdem dicendis infuturum plenarie completis et finitis, de domino E. et R. etc. supradictis, ac eorum animabus specialiter cogitantes, perpetuis futuris temporibus dicant hanc oracionem, [18] Animabus eorum, et omnium fidelium defunctorum propitietur omnipotens et misericors Deus. Amen. [19]</p>
                </div>
                <div>
                    <head>Capitulum 13</head>
                    <p>Item statuimus, quod iidem sacerdotes, et successores sui, uel saltem maior uel sanior pars eorundem, quotiens idem ministratus uacauerit infra 6. dies - decano Well. dum tamen ipsum in ciuitate Well. presentem esse contigerit, alioquin subdecano eiusdem ecclesie, teneantur in suum duntaxat nominare ministrum, alioquin ius nominandi ministrum huiusmodi penitus amittant illa uice, et eius prefeccio ad predictum decanum uel subdecanum, ut prefertur, pertineat illa uice, nulla nominacione super hoc ulterius expectata.</p>
                </div>
                <div>
                    <head>Capitulum 14</head>
                    <p>Item statuimus, quod decanus uel subdecanus dicte Well. ecclesie - predictum ministrum in forma predicta sibi nominatum absque difficultate - statim admittere teneatur, alioquin eius prefeccio ad dominum B. W. episcopum - deuoluatur illa uice.</p>
                </div>
                <div>
                    <head>Capitulum 15</head>
                    <p>Item statuimus, quod si minister predictus contumeliosus, uel rixosus, aut notorie luxuriosus fuerit, aut alias in scandalum sui aut consodalium suorum male se gesserit, et super hiis uel eorum aliquo coram decano Well. uel in eius absencia coram subdecano - per solum iuramentum consodalium suorum, seu saltem maioris et sanioris partis eorundem conuictus fuerit, ab officio ministratus sui simpliciter, et de plano, et sine strepitu et figura iudicii penitus amoueatur, et alius ex sacerdotibus predictis per dictum decanum uel subdecanum, ut premittitur, ad solam nominacionem consodalium suorum, uel saltem maioris et sanioris partis eorundem, sicut predictum est, faciend. statim in ministrum preficiatur absque difficultate et dilacione quibuscunque.</p>
                </div>
                <div>
                    <head>Capitulum 16</head>
                    <p>Item statuimus, quod cum aliquis ex sacerdotibus predictis diem suum clauserit extremum, et alius in annuali suo fuerit institutus, in camera, quam ipse defunctus, dum uixerat, inhabitabat, loco suo succedat.</p>
                </div>
                <div>
                    <head>Capitulum 17</head>
                    <p>Item statuimus, ut perpetuis futuris temporibus inter sacerdotes supradictos et eorum successores, rixarum et discordiarum amfractibus omnino subductis, pacis tranquillitas uigeat, et feruor charitatis estuet, unitas concordie ualescat, et animorum idempnitas perseueret.</p>
                </div>
                <div>
                    <head>Capitulum 18</head>
                    <p>Item eisdem sacerdotibus et successoribus suis prohibemus, ne negociacionibus, uel commerciis secularibus, uel officiis non conuenientibus clericali proposito se immisceant, uel arma gerant aliqualiter infuturum.</p>
                </div>
                <div>
                    <head>Capitulum 19</head>
                    <p>Item statuimus, quod iidem sacerdotes strictis et curtis uestibus radicitus precisis perpetuis futuris temporibus utantur, uestibus ordini sacerdotali congruendis; huic adiicientes, ut caligis sericatis, aut uiridibus publice non utantur.</p>
                </div>
                <div>
                    <head>Capitulum 20</head>
                    <p>Item statuimus, quod omnes iidem sacerdotes et successores sui celarium, aulam, columbare, coquinum iam ibidem constructa, seu meliora inibi construenda, ac eciam curtillagia, totamque terram predictam perpetuis futuris temporibus in communi teneant et habeant pro indiuiso, quamdiu annualia sua retinuerint supradicta.</p>
                </div>
                <div>
                    <head>Capitulum 21</head>
                    <p>Item, quia disparitas personarum simul commorantium frequenter discordiam parit, statuimus, quod inter sacerdotes predictos, uel eorum successores nullus alterius status uel condicionis ad mensam, seu cameram, aut cohabitacionem, uel moram in predictis locis faciend. ab iisdem ultra diem unum aliqualiter admittatur infuturum, necessariis seruitoribus suis, aliisque notis et probatis ac honestis uiris, quos iidem sacerdotes, uel successores sui ex communi deliberacione duxerint recipiend. duntaxat exceptis.</p>
                </div>
                <div>
                    <head>Capitulum 22</head>
                    <p>Item statuimus, quod illi ex predictis sacerdotibus uel successoribus suis, qui in predictis locis moram non fecerint personalem, nil percipiant de prouentibus seu emolumentis prouentibus de rebus supradictis.</p>
                </div>
                <div>
                    <head>Capitulum 23</head>
                    <p>Item statuimus, quod quotiens aliquis ex sacerdotibus predictis, uel eorum successoribus predictorum statutorum, et ordinatorum, uel eorum alicuius temerarius uiolator scienter extiterit, seu eis ex malicia, uel eorum alicui contraire presumpserit, et super hiis coram ordinario loci legitime conuictus fuerit, toties in XL. denar. sterl. mulctetur, fabrice ecclesie nostre Well. applicandis, seu aliter exigentibus culpis iuxta modum culparum grauius puniatur.</p>
                    <p>Dat. apud Winchelcombe 7. id. Apr. M.CCC.XLVII. consecrat. nostre XVIII.</p>
                </div>
                <div>
                    <head>Footnotes</head>
                    <p>[1] &quot;Noua Aula&quot; printed in quotacion marks.</p>
                    <p>[2] &quot;De profundis&quot; printed in quotacion marks.</p>
                    <p>[3] Open quotacion marks here.</p>
                    <p>[4] Close quotacion marks here.</p>
                    <p>[5] Open quotacion marks here.</p>
                    <p>[6] Close quotacion marks here.</p>
                    <p>[7] Open quotacion marks here.</p>
                    <p>[8] Close quotacion marks here.</p>
                    <p>[9] &quot;Iesus, Amen,&quot; printed in quotacion marks.</p>
                    <p>[10] Open quotacion marks here.</p>
                    <p>[11] Close quotacion marks here.</p>
                    <p>[12] Open quotacion marks here.</p>
                    <p>[13] Close quotacion marks here.</p>
                    <p>[14] Open quotacion marks here.</p>
                    <p>[15] Close quotacion marks here.</p>
                    <p>[16] &quot;De profundis&quot; printed in quotacion marks.</p>
                    <p>[17] &quot;De profundis&quot; printed in quotacion marks.</p>
                    <p>[18] Open quotacion marks here.</p>
                    <p>[19] Close quotacion marks here.</p>
                </div>
            </div>
        </body>
    </text>
</root>
