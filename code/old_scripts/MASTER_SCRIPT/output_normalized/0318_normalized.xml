<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Beziers</title>
                <recordID>0318</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1310</origDate>
                <dateNotes/>
                <origPlace>Béziers</origPlace>
                <diocese>Béziers</diocese>
                <province>Narbonne</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 318</p>
                <p>Year: 1310</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Béziers</p>
                <p>Diocese: Béziers</p>
                <p>Province: Narbonne</p>
                <p>CountryModern: France</p>
                <p>Latitude: 43.347615</p>
                <p>Longitude: 3.218991</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, 228-236</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>SAnctorum patrum et canonicarum sanccionum institucionibus et precepcionibus informati, nos EGIDIUS permissione diuina sancte Narbonensis ecclesie archiepiscopus in concilio prouinciali nostro Biterris constituti, uenerabilibus fratribus suffraganeis nostris presentibus, etc.</p>
                    <p>Cupientes aliqua propter transgressorum audaciam reformare, et mores prout possibilitas aderit reformare, predecessorum nostrorum uestigiis inherendo, de eorumdem fratrum nostrorum consilio et assensu infrascripta duximus disponenda et eciam declaranda.</p>
                </div>
                <div>
                    <head>Capitulum 1</head>
                    <p>Tonsura qualiter conferri debeat.</p>
                    <p>Inprimis quia uigilanti studio est sollicite precauendum, quod ad sortem Domini tales assumantur, et clericali militie adscribantur, qui uerisimiliter uelint et ualeant Dei seruicio applicari, sollicite prouideant ordinantes, quod ad promouendum ad primam clericalem tonsuram constitucio domini Bonifacii pape VIII. super tonsurandis ad clericatum edita irrefragabiliter obseruetur, et diligentem cautelam adhibeat ordinator, ut talem ad clericatum assumat, qui clericatum ex deuocione cupiat, non ex fraude; et quod non sit expers scientie, aut legendi psalterium, et ea sciendi que in tali promocione uiderit expedire, et quod nullo irregularitatis uinculo seu iuris impedimento, propter quod tonsurari non debeat, sit detentus.</p>
                </div>
                <div>
                    <head>Capitulum 2</head>
                    <p>De quatuor minoribus ordinibus.</p>
                    <p>De promouendis ad quatuor minores ordines ordinator prouideat, quod sciant psalterium legere, specialiter epistolas et lecciones, et exorcismos, et cantare antiphonas et responsa.</p>
                </div>
                <div>
                    <head>Capitulum 3</head>
                    <p>De subdiaconatu.</p>
                    <p>Porro quia mittentem manum ad aratrum sic coaptari oportet, ne cum retro respicere non possit, sit inhabilis regno Dei, magnopere prouideri oportet, quod ad subdiaconatus ordinem promouendi, sciant in legendo et cantando in ecclesia officiare, et saltem in grammaticalibus aliqualiter sint instructi: et tam illi quam alii ad alios ordines promouendi sue promocionis recepte litteras ordinatoribus adhibeant et ostendant, ut prouideat ne per saltum eos promoueri contingat.</p>
                </div>
                <div>
                    <head>Capitulum 4</head>
                    <p>De diaconatu.</p>
                    <p>Et quia diaconatus ordo frequenter supplere et coadiuuare in aliquibus potest officia sacerdotis; cum cautele studio est agendum, ut ordinator prouideat quod ad diaconatus ordinem promouendi, ultra predicta, sciant intelligibiliter legere epistolas, homilias et euangalia, et construere competenter.</p>
                </div>
                <div>
                    <head>Capitulum 5</head>
                    <p>De sacerdocio.</p>
                    <p>Sane quia in sacerdotalis officii ministerio in quo maius periculum uertitur, cautius est agendum, summo studio est cauendum, quod tales ad sacerdotium assumantur, qui ex morum grauitate, et litterarum sciencia alios ualeant erudire: et secundum canones deberent scire saltem sacramentorum librum, leccionarium, antiphonarium, baptismum, canones peonitenciales, et alia multa in canonibus contenta: alias nomen sacerdotis seu presbyteri non merentur habere: ordinator tamen in promocione ad sacerdotium prospiciat et aduertat, quod promouendus sciat euangalia, septemque peccata mortalia, articulos fidei, et decem precepta legis designare, prout promotori racionabiliter uidebitur faciendum.</p>
                </div>
                <div>
                    <head>Capitulum 6</head>
                    <p>De interstitiis.</p>
                    <p>Quia uero inexpertos et non probatos difficile est Dei seruicio applicari, et periculosum est sic milites seu tirones stigma non habentes ad certamen mittere bellicosum, solemniter prouideri oportet, quod in ordinatis et promotis ad sacros ordines competentis temporis intersticia obseruentur: ne uno suscepto ordine, ad alium proximis et successiuis quatuor ordinibus quasi sub quodam impetu [2] cause necessitatis exposcat.</p>
                </div>
                <div>
                    <head>Capitulum 7</head>
                    <p>Prouideatur insuper ne aliquis tonsurandus ad clericatum, uel ad ordines promouendus, mittatur ab uno episcopo ad alium, nisi fuerit per suum ordinarium examinatus, et ut dignus approbatus, de quibus in littera quam ad ordinatorem diriget expressa mencio habeatur.</p>
                </div>
                <div>
                    <head>Capitulum 8</head>
                    <p>De clandestino matrimonio.</p>
                    <p>Quia per multorum fraudes et malicias nedum ea non seruando ludibrio fiunt, expedit circa ea de competenti remedio prouideri. Hinc est quod sicut clamor ualidus nostris auribus insonuit, multi suum affectum sequentes, et Deum ac ordinacionem ecclesiasticam aspernentes, clandestina matrimonia contrahunt, et frequenter lite pendente coram ecclesiastico iudice, eciam contra interdictum ecclesie, et ecclesiastici iudicis officium, seu binas nupcias seu matrimonia de facto contrahunt, in eorum animarum periculum et scandalum plurimorum.</p>
                    <p>Quod autem sit prius et quod posterius vix aut numquam poterit haberi certitudo; non attendentes quod per legem notantur infamia, et per canones proles ex tali coniugio clandestino suscepta nonnumquam legitimo impedimento detenta illegitima censeatur, et quod nihilhominus excommunicacionis sentencia ualeant innodari: propter quod exacta diligencia per officiales et ecclesiasticos iudices contra tales procedatur, et aliter secundum iura puniantur, quod per penam se deliquisse cognoscant, et de commisso peniteant; ut sint aliis in exemplum.</p>
                    <p>Ad hoc uero cum nonnulli clandestina matrimonia, et quandoque nefarias nupcias perficere nequeant iuxta uotum, fraudes excogitant per quas uenire ualeant ad intentum: ita quod occulte et sub dolo uadunt ad aliquas domos religiosorum quorumdam, uel ad alias ecclesias seu capellas, parrochialium sacerdotum uel suorum ordinariorum non petita licencia, nec obtenta, sed suos parrochiales fugientes, ad alienos diuertunt sacerdotes pro benediccione nupciali habenda; que potius malediccio dici debet: contra quos, cum tantam maliciam, ecclesie contemtum, sine nostro et eorum animarum periculo impune sub quodam uelamine pertransire seu conniuere aliqualiter nequeamus; dignum duximus animaduersione condigna procedere, ut in eo in quo grauius delinquunt, grauius puniantur.</p>
                    <p>Et ideo ipsos taliter omissis suis parrochialibus sacerdotibus, eorum seu ordinariorum suorum licencia non obtenta, pro predictis ad alios recurrentes; ipsos quoque taliter sub tali fraude coniungentes, seu talem benediccionem siue solemnisacionem matrimonialem impendentes, eosdem eorumque consiliarios, et fautores, consilium et auxilium ad predicta fraudulenter impedentes, eosdem post publicacionem presentis constitucionis in ecclesiis nostre Narbonensis prouincie solemniter factam excommunicacionis sentenciam incurrere uolumus ipso facto.</p>
                </div>
                <div>
                    <head>Capitulum 9</head>
                    <p>Contra testimonium falsum.</p>
                    <p>Recolentes quod testis falsidicus Deo, parti et iudici obnoxius existit: quia presenciam Dei spernit, et iudicem elidit, et grauiter partem ledit; comperto quod iuramenti religio sic transacta, proh dolor [3] contemnitur, et periurii reatus in his partibus nimirum inoleuit: licet contra tales periuros iura insurgant, et per statuta prouincialia predecessorum nostrorum alias sit prouisum: quia tamen non releguntur frequenter, quasi in obliuione sunt deducta non sine graui periculo animarum: uolumus et mandamus quod contra tales iuramenti transgressores, secundum tenorem statuti prouincialis concilii per bone memorie dominum PETRUM predecessorem nostrum editi procedatur.</p>
                    <p>Cuius statuti capitulum sequitur in hec uerba.</p>
                    <p>[4] Item cum iuramenti religio peccatis exigentibus fere ab omnibus in istis partibus contemnatur, contra huiusmodi contemtores aliquid seueritatis pro salute animarum ipsorum duxit concilium statuendum: uidelicet ut quicumque in transgressione iuramenti de cetero manifeste deprehensus fuerit, in ecclesia publice denuncietur esse periurus. Quod si admonitus satisfacere noluerit, tunc excommunicetur, et excommunicatus nuncietur accensis candelis et pulsatis campanis singulis diebus dominicis et festiuis, et denuncietur intestabilis et infamis, et nec ad testificandum uel ad testimonium uel ad alios actus legitimos admittatur.</p>
                    <p>[5] Et idem de falsis testibus obseruetur, nos uero uerbum premissum intestabilis, non ad testamentum sed ad testimonium duntaxat referri et intelligi declaramus.</p>
                </div>
                <div>
                    <head>Capitulum 10</head>
                    <p>Contra pactum pro sepulturis et benediccionibus nubentium.</p>
                    <p>Item cum a fide dignorum relacione audiuerimus, quod in multis locis nostre prouincie rectores et sacerdotes ecclesiarum in exequiis et sepulturis defunctorum et benediccionibus nubentium fraudem committunt, que labem continet simonie: uidelicet quod diuinum officium celebrare et obsequium impendere in predictis omnino recusant, donec per pactum et iuramentum uel per fideiussores, uel alias eis tantum fuerit in solucione eorum, que sibi dari uolunt, facienda, eisdem in sue peruersitatis pallium consuetudinem allegantibus, contra prohibicionem expressam concilii generalis.</p>
                    <p>Cum uero dicta consuetudo dicenda sit potius corruptela, dictam fraudem penitus fieri prohibemus; sed impenso pure diuino obsequio, laudabiles consuetudines obseruare uolentes, per censuram ecclesiasticam compelli uolumus et aliis remediis opportunis.</p>
                </div>
                <div>
                    <head>Capitulum 11</head>
                    <p>Item prouideatur quod nulli sacerdoti alterius diocesis sine litteris commendatitiis seu dimissoriis proprii episcopi seu uicariorum suorum generalium cura parrochialis ecclesie comittatur, ne aliquis sacerdos aduena et ignotus, sine litteris proprii episcopi uel uicariorum suorum testimonialibus permittatur missam publice celebrare.</p>
                </div>
                <div>
                    <head>Capitulum 12</head>
                    <p>De residencia rectorum in suis ecclesiis.</p>
                    <p>Item super residencia in parrochialibus ecclesiis facienda prouideatur sollicite ut rectores earum gregis sibi commissi diligenter gerere curam possint, et ecclesie hospitalitate et aliis necessariis et diuinis obsequiis non fraudentur: et rectores ipsarum domos in suis ecclesiis et administracionibus habeant competentes, in quibus eorum prelati honeste et benigne recipi ualeant, ut melius et plenius possint uisitacionis officium exercere.</p>
                </div>
                <div>
                    <head>Capitulum 13</head>
                    <p>Contra exercentes officium chirurgia.</p>
                    <p>Cum propter pericula que in prattica siue exercicio artis phisice frequenter occurrunt; religiosi uel presbyteri, presertim ecclesiastica beneficia obtinentes non debeant se ingerere ad exercitium seu pratticam dicte artis, nec publice exercere officium medicorum, nec secularibus negotiis se immiscere.</p>
                    <p>Idcirco statuimus et mandamus sub pena interdicti, quam in contrarium facientes, monicione premissa, ferimus in his scriptis, quod nullus presbyter nullusue religiosus a modo se ingerat ad exercitium siue pratticam dicte artis, nec officium exerceat medicorum, absque speciali licencia a nobis petita et obtenta, nisi quatenus hoc eisdem permittitur per canonicas sancciones.</p>
                </div>
                <div>
                    <head>Capitulum 14</head>
                    <p>Quod nullus uendat reditus ecclesie.</p>
                    <p>Item statuimus monendo omnes rectores seu priores cum cura uel sine cura, quod nullus uendat reditus ecclesie sue ad pecuniam absque nostra licencia speciali petita et obtenta, exceptis carnalagiis, alioquin contra inobedientes tulimus sentenciam interdicti, propter damnificantes, que dictis ecclesiis propter predicta inferuntur.</p>
                </div>
                <div>
                    <head>Capitulum 15</head>
                    <p>De festiuis diebus.</p>
                    <p>Item mandamus, quod nullus cuiuscumque condicionis existat, in diebus festis, dominicis, uel aliis festiuitatibus, que ob reuerenciam Dei et Sanctorum censentur esse instituta, natalis Domini scilicet, S. Stephani, S. Iohannis euangeliste, Innocentium, S. Siluestri, Circumcisionis, Epiphaniarum, die Ueneris sancta, Resurreccionis Domini cum duobus sequentibus, Ascensionis, Pentecostes, cum duobus sequentibus, duodecim apostolorum, festi B. Iohannis Baptiste, festiuitatum omnium B. Uirginis gloriose, et precipue B. Petri et Pauli, B. Laurentii, Dedicacionis B. Michelis, solemnitatis omnium Sanctorum, B. Nazarii et Celsi, ceterisque solemnitatibus, quas nos cum clero solemniter duximus celebrandas, res suas uenales exponat non comestibiles palam et publice, nisi necessitas hoc requirat; et si quis contrarium attentauerit, sentenciam interdicti in his scriptis, ipso iure, incurrat, et alias tamquam contra transgressorem procedemus, iusticia mediante.</p>
                </div>
                <div>
                    <head>Capitulum 16</head>
                    <p>Littera monitoria.</p>
                    <p>Officialis Biterr. capellano curato B. Marie sedis Biterrensis, ceterisque capellanis curatis et non curatis ciuitatis et diocesis Biterrensis ad quos presentes peruenerint, uel eorum loca tenentibus salutem.</p>
                    <p>Datum est nobis intelligi quod nonnulli semellatores, mercerii, fusterii et alii alterius misterii ciuitatis et diocesis Biterrensis, sotulares et alias res suas incomestibiles contra statuta synodalia et canonicas sancciones in eorum operatoriis, que operta tenent, atque tabulariis publicis, diebus dominicis et aliis festiuitatibus uenales exponant atque tenent, sicut aliis diebus forensibus et diurnis teneri consueuerunt, et exponunt in animarum suarum detrimentum non modicum et scandalum plurimorum, sentencias excommunicacionis latas in tales contemnendo.</p>
                    <p>Quocirca mandamus, quatenus diebus dominicis et festiuis publice in generalibus uestris ecclesiis, cum populus ad diuina conuenerit, uestris parrochianis interdicatis, cuiuscumque condicionis existant, nec non et ipsos canonice et peremtorie moneatis, ex parte nostra et sub pena excommunicacionis, ne aliquis de parrochianis uestris, cuiuscumque misterii, uel status, seu condicionis existat, sotulares et alias res incomestibiles diebus Dominicis et festiuis in nostro statuto synodali contentis, publice res uenales incomestibiles exponat, nec sua teneant operatoria aperta ad uendendum easdem nullo modo, nisi casus urgentis necessitatis hoc requirat, nec eciam diebus predictis aliqua operentur seruilia; alioquin contra omnes parrochianos uestros, et eorum quemlibet contra dictam huiusmodi inhibicionem facientes, ad denunciacionem sentenciarum in eos latarum super his et alias grauius et artius procedemus, et procedi faciemus, iusticia mediante.</p>
                </div>
                <div>
                    <head>Capitulum 17</head>
                    <p>De illis qui persistunt per multum tempus in excommunicacione.</p>
                    <p>Quoniam diu persistere in excommunicacione periculosum est excommunicatis et participantibus cum ipsis, cum ex hoc crescat indeuocio, errores pullulent, et multa pericula animarum insurgant.</p>
                    <p>Idcirco nos cupientes huiusmodi periculis obuiare, uolumus et mandamus, ut sacerdotes parrochiales ex parte nostra omnes parrochianos suos excommunicatos, maxime illos qui ultra annum excommunicacionis sentenciam sustinuerunt animis induratis, canonice moneant, et inducant, ut infra XV. dies, uel unum mensem ad tardius redeant ad ecclesie unitatem: intimantes eisdem quod aliter contra ipsos induratos, tamquam contra suspectos de fide catholica, prout iustum fuerit, procedemus.</p>
                    <p>Alioquin sacerdotes nos uel officialem nostrum per litteras suas certificent de nominibus eorumdem, et de tempore quo fuerint in dicta sentencia, et de causa propter quam non fuerunt absoluti.</p>
                </div>
                <div>
                    <head>Capitulum 18</head>
                    <p>Contra non soluentes pia legata.</p>
                    <p>Item, uolumus et mandamus quod sacerdotes uacent in diuinis, et expellant publice ab ecclesia parrochianos suos, quos pro certo, alias quam per confessionem sacramentalem, sciuerint legata pia non soluisse infra annum et mensem, iuxta statutum et formam per nos superius ordinatam, uel excommunicacionis sentenciam incurrisse, ut saltem [6] rubore uerecundie temporalis, ad satisfaciendum et petendum absolucionis beneficium inducantur.</p>
                </div>
                <div>
                    <head>Capitulum 19</head>
                    <p>Contra illum qui non uult exire de ecclesia.</p>
                    <p>Item, ad hoc autem si excommunicatus publice maiori excommunicacione in ecclesia interest dum diuinum officium celebratur publice; moneatur per celebrantem quod exeat; et si exire noluerit, officium dimittatur, nisi sacerdos canonem incoeperit; quia tunc perficere debet canonem iam inceptum: sed omnes alii qui tunc in ecclesia fuerint, debent exire de ecclesia, preter ipsum presbyterum celebrantem, et unum aut duos clericos, qui pro seruiendo eidem presbytero possunt et debent in ecclesia remanere.</p>
                    <p>Completo autem canone, et sumto Corpore et Sanguine IESU-CHRISTI, excommunicato presente, non est amplius in missa procedendum: et si ecclesia in loco iurisdiccionem habet temporalem, potest ipsum uiolenter compellere, ut exeat: si uero non habet iurisdiccionem temporalem, et excommunicatus noluerit exire de ecclesia, potest ecclesia requirere dominum temporalem quod ipsum compellat.</p>
                    <p>Et hec seruanda sunt in illo qui nominatim et publice est excommunicatus.</p>
                    <p>Uerum si occultum est illum esse excommunicatum maiori excommunicacione qui intrat ecclesiam, et est ibi aliquis qui secrete sciat esse eum excommunicatum, moneatur ab eo secrete, ut exeat de ecclesia: et si monitus exire noluerit, exeat caute de ecclesia ille qui scit eum secrete excommunicatum: ita quod alii qui eum excommunicatum ignorant, non possunt hoc cognoscere: quia cum occulte sciat eum excommunicatum esse, in occulto uitandus est ab eo, ut saltem uerecundie rubore confusus pro labente excessu satisfacere compellatur; sed publice et manifeste talis uitari non debet excommunicatus, ne propter hoc ipsius peccatum excommunicati reueletur.</p>
                    <p>Eodem modo si sacerdos pro certo sciat aliquem esse excommunicatum maiori excommunicacione, non debet eum uitare publice [7] licet idem excommunicatus non sit per ecclesiam publicatus.</p>
                    <p>Sed si per testes uel alio modo non potest probare eum excommunicatum, non debet eum uitare sacerdos publice, uidelicet quod ipse solus uidit, uel cum uno teste tantum, sed ipse in secreto hoc sibi dicere debet, et monere eum in secreto; ita quod minime cognoscatur, sicut supra est dictum.</p>
                </div>
                <div>
                    <head>Capitulum 20</head>
                    <p>Qualiter uitari debet excommunicatus.</p>
                    <p>Item, si dicatur alicui sacerdoti in ecclesia uel extra, quod aliquis parrochianus suus sit excommunicatus, quia percussit clericum, uel alia de cause, et plures asserunt; non tamen sacerdos debet euitare excommunicatum in ecclesia uel extra, nisi coram eo et coram testibus hoc confessus fuerit, uel nisi publica fama fuerit ipsum esse excommunicatum, uel ipse sacerdos hoc uiderit, et probare possit, uel nisi aliquis iudex ecclesiasticus hoc sibi mandauerit, quod eum tamquam excommunicatum faciat euitare: quamuis enim aliqui uellent coram sacerdote probare talem excommunicatem esse, non debet sua propria auctoritate testes super hoc recipere, cum ad id non habeat potestatem. Et ut sciatur pena excommunicatorum et interdictorum et illorum quos uocant excommunicatos uel interdictos, dum missarum solemnia celebrantur, legitur decretalis domini Clementis pape V. ut sequitur.</p>
                </div>
                <div>
                    <head>Capitulum 21</head>
                    <p>Decretalis Clementis de pena excommunicatorum.</p>
                    <p>Grauis ad nos prelatorum querela perduxit, quod nobiles et domini temporales, terris eorum ecclesiastico subpositis interdicto, nedum in suorum locorum capellis, sed eciam in collegiatis et aliis insignium locorum ecclesiis, missas et alia diuina officia publice et solemniter faciunt celebrare; et ad officia eadem celebranda nunc hos, nunc illos uocantes, et interdum, quod deterius est, compellentes: hiisque non contenti excessibus, per campanarum non solum pulsacionem, sed eciam uoce preconis plures interdictos et interdicti non obstante sentencia, ad audiendas huiusmodi missas faciunt euocari: nonnulli quoque ipsorum suis plerumque subiectis, ne, licet excommunicacionis sentencia uel interdicti publice sint notati, de ecclesiis dum missaraum celebrantur solemnia, instantibus eciam celebrantibus exeant, precipere non uerentur. Ex quo frequenter contingit quod non sine Dei offensa, clerique ac populi scandalo ipsarum missarum solemnia remaneant inexpleta.</p>
                    <p>Ne igitur excessus graues excidentium in grauitate trahatur ab aliis in exemplum: presumtores prefatos qui in locis interdicto suppositis quemquam de cetero diuina celebrare officia quomodolibet cogere; aut qui modo prediccio ad officia eadem audienda aliquos excommunicacionis presertim uel interdicti ligatos sentencia euocare, seu qui ne excommunicati publice aut interdicti de ecclesiis, dum in ipsis aguntur missarum solemnia, a celebrantibus moniti exeant, prohibere, nec non excommunicatos publice et interdictos, qui in ecclesiis nominatim a celebrantibus moniti ut exeant, remanere presumserint; sentencia excommunicacionis, a qua non nisi per sedem apostolicam dumtaxat possunt absolui, sacro approbante concilio, innodamus.</p>
                </div>
                <div>
                    <head>Footnotes</head>
                    <p>[2] gap marked with &quot;. . . .&quot;</p>
                    <p>[3] &quot;!&quot; here</p>
                    <p>[4] quotacion marks in margin start here</p>
                    <p>[5] quotacion marks in margin end here</p>
                    <p>[6] gap marked with &quot;. . .&quot;</p>
                    <p>[7] gap marked with &quot;. . .&quot;</p>
                </div>
            </div>
        </body>
    </text>
</root>
