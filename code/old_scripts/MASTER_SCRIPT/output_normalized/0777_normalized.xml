<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Canterbury</title>
                <recordID>0777</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1409</origDate>
                <dateNotes/>
                <origPlace>Canterbury</origPlace>
                <diocese>Canterbury</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 777</p>
                <p>Year: 1409</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: council held 1407-1408; constitutions promulgated 1409</p>
                <p>Place: Canterbury</p>
                <p>Diocese: Canterbury</p>
                <p>Province: Canterbury</p>
                <p>CountryModern: England</p>
                <p>Latitude: 51.275</p>
                <p>Longitude: 1.087</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Thomas Arundel</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Records of Convocation, 4: 311-318</p>
                <p>EditionOther: Wilkins, Concilia, 3:314-319</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Constitucio, quod nullus predicet absque licencia, nisi persona fuerit in iure priuilegiata.</p>
                    <p>Quod nullus secularis aut regularis ad predicandum Uerbum Dei a iure scripto minime auctorizatus, priuilegioue speciali munitus, officium siue exercitium predicacionis eiusdem Uerbi Dei in se assumat, populoue aut clero quouismodo predicet in Latino sermone seu uulgari in ecclesia aut extra, nisi primo diocesano illius loci, in quo predicare sic nititur, se presentet et examinacionem subeat.</p>
                    <p>Sicque deinde tam moribus quam sciencia repertus idoneus, per ipsum diocesanum ad predicandum mittatur ad aliquam certam parochiam uel ad plures, prout eidem ordinario secundum qualitatem persone uideatur expediens.</p>
                    <p>Nec eciam aliquis premissorum predicare presumat, nisi de missione aut auctorizacione sua primo fides fiat in forma competenti; ita uidelicet, quod ille qui de iure scripto  auctorizatus est, ueniat in forma limitata in eo, et qui de priuilegio speciali uenire se asserunt, ipsum priuilegium rectori aut uicario loci, ubi predicant, realiter exhibeant.</p>
                    <p>Qui uero per locorum diocesanos se missos fore pretendunt, ipsius diocesani litteras sub sigillo suo magno ad hoc sibi confectas similiter ostendant.</p>
                    <p>Curatum uero perpetuum missum intelligimus a iure ad locum et populum cure sue.</p>
                    <p>Si tamen premissorum quisquam propter errores aut hereses, quos ante predicasse, asseruisse, aut docuisse pretenditur, per loci diocesanum aliumue superiorem a predicacione huiusmodi suspensus fuerit siue prohibitus, extunc de predicando alicubi in nostra prouincia antedicta nullatenus se intromittat, donec ad ipsius suspendentis siue prohibentis iustum arbitrium defectum suum purgauerit, et ad predicandum legitime fuerit restitutus, super quo litteras testimoniales ipsius restituentis ad locum quemcunque, in quo postea predicabit, secum deferre et modo supradicto realiter exhibere teneatur.</p>
                    <p>Sacerdotes uero parochiales seu uicarii temporales et non perpetui in forma supradicta non missi in ecclesiis illis, in quibus huiusmodi officia gerunt, illa sola simpliciter predicent, una cum precibus consuetis que in constitucione prouinciali a bone memorie Iohanne, predecessore nostro, bene et sancte in supplecionem ignorantie sacerdotum edita [1] que incipit, Ignorancia sacerdotum, etc. continentur expresse, quam in singulis nostre Cantuariensis Prouincie ecclesiis infra tres menses post publicacionem presentium haberi uolumus, et prout ipsa postulat, annis singulis et temporibus per ipsos sacerdotes effectualiter declarari.</p>
                    <p>Et ne hoc salubre statutum racione exaccionis pecunie difficultatisue alterius tendere uideatur ad noxam, uolumus et ordinamus quod examinacio personarum de qua superius sit mencio, ac littere diocesani faciende eisdem, sine aliquali exaccione pecunie per ipsos quorum interest, et ad quos spectare et pertinere dignoscitur, celeriter expediantur et gratis, difficultate quacunque semota.</p>
                    <p>Si quis autem hoc nostrum iuris antiqui executiuum statutum post publicacionem eiusdem scienter uiolare presumpserit contra formam in eodem descriptam, sua temeritate propria predicando, sentenciam maioris excommunicacionis incurrant ipso facto; quorum absolucionem nobis et successoribus nostris tenore presentium specialiter reseruamus.</p>
                    <p>Quod si huiusmodi predicatores, hoc salubri statuto contempto, ipsamque maioris excommunicacionis sentenciam minime ponderantes, se secundo ingesserint predicando, dicendo, asserendo, pertinaciterue uerbo aut facto innuendo, non posse per ecclesiam in personis prelatorum eiusdem sic statui, sentencia excommunicacionis predicta per superiores locorum aggrauetur debite contra eos, et inhibeatur eisdem omnis communio Christi fidelium ac super hoc legitime conuicti, nisi resipiscant et abiurauerint in forma Ecclesie consueta, per loci ordinarium pro hereticis declarentur; et extunc pro hereticis et schismaticis ab omnibus</p>
                    <p>reputentur ad omnem iuris effectum, hereseosque et schismatis penas in iure expressas incurrant ipso facto, et presertim ut bona eorundem ipso iure censeantur confiscata, et ab illis quorum interest, occupentur.</p>
                    <p>Ipsorumque fautores, receptatores et defensores, si per superiores suos in hac parte legitime moniti non destiterint infra mensem, super hoc conuicti simili pena in omnibus percellantur.</p>
                </div>
                <div>
                    <head>Capitulum 2</head>
                    <p>Constitucio, de pena admittentium predicare absque literis.</p>
                    <p>Preterea nullus clerus aut populus cuiuscunque parochie aut loci nostre Cantuariensis prouincie aliquem in ecclesiis, coemeteriis aut aliis locis quibuscunque ad predicandum admittat nisi prius de auctorizacione, priuilegio aut missione eiusdem iuxta formam predictam facta fuerit fides, alioquin ecclesia, coemeterium aut locus quicunque in quo sic predicatum fuerit, ipso facto subiaceat ecclesiastico interdicto; sicque maneat interdictus, quousque ipsi sic admittentes, seu predicare permittentes, se congrue emendauerint, et per diocesanum, seu alium superiorem ipsum interdictum obtineant in debita forma iuris relaxari.</p>
                </div>
                <div>
                    <head>Capitulum 3</head>
                    <p>Constitucio, quod predicator conformet se auditorio, aliter puniatur.</p>
                    <p>Insuper sicut bonus paterfamilias triticum dispergit in terram ad hoc dispositam, ut fructuum plus afferat, uolumus et mandamus ut predicator Uerbi Dei ueniens iuxta formam superius annotatam in predicando clero seu populo secundum materiam subiectam honeste se habeat, spergendo semen secundum conuenienciam subiecti auditorii, clero presertim predicans de uitiis pullulantibus inter eos et laicis de peccatis inter eos communiter usitatis et non econtra.</p>
                    <p>Alioquin sic predicans secundum qualitatem delicti per loci ordinarium canonice et acriter puniatur.</p>
                </div>
                <div>
                    <head>Capitulum 4</head>
                    <p>Constitucio, de pena temere disputantium de sacramento altaris et aliis sacramentis, contra determinacionem ecclesie.</p>
                    <p>Item quia turpis est pars, que non conuenit suo toti, decernimus et ordinamus ut nullus predicator Uerbi Dei aut alia queuis persona de sacramento altaris, matrimonio, peccatorum confessione, alioue quocunque sacramento Ecclesie seu fidei articulo aliud doceat, predicet aut obseruet, quam quod per Sanctam Matrem Ecclesiam reperitur discussum; nec uertat in dubium quod per Ecclesiam terminatum fuerit aut decisum; nec uerba scandalosa circa eadem scienter proferat publice uel occulte; neque sectam aut speciem hereseos quamcunque predicet, doceat uel obseruet contra sanam doctrinam Ecclesie.</p>
                    <p>Qui autem contrarium post publicacionem presentium scienter et pertinaciter attentare presumpserit, excommunicacionis sentenciam ipso facto incurrat, a qua excepto mortis articulo minime absoluatur, nisi abiuracione premissa de heresi generaliter uel simpliciter in forma Ecclesie consueta, ad arbitrium ordinarii in cuius territorio conuincitur deliquisse, se correxerit et de hac pro commissis penitenciam receperit salutarem.</p>
                    <p>Quod si secundo se ingesserit, sicque recidiuauerit, uel relapsus fuerit, conuictus legitime pro heretico et relapso sentencialiter declaretur, et ipsius bona pro confiscatis habeantur, et ab illis quorum interest, occupentur.</p>
                    <p>Penitenciam uero [2] de qua sit mencio superius uolumus esse talem, quod si quis contrarium determinatis per ecclesiam uiz. in decretis, decretalibus seu constitucionibus nostris prouincialibus, siue quacunque hereseos speciem, siue sectam publice uel occulte docuerit, predicauerit siue asseruerit, uno die Dominico uel alio solemni pluribusue ad arbitrium ordinarii ipsius loci [3] prout magis aut minus conuincitur deliquisse ipsa predicta, docta, siue affirmata reuocabit expresse infra missarum solemnia, cum maior affuerit populi multitudo et ipsa determinata per Ecclesiam predicabit, docebit et recitabit effectualiter sine fraude, ulteriusque punietur iuxta sui demeriti qualitatem, quatenus discrecioni ordinarii uidebitur expedire.</p>
                </div>
                <div>
                    <head>Capitulum 5</head>
                    <p>Constitucio, ne magistri in artibus uel grammatica intromittant se de sacramentis pueros suos instruendo.</p>
                    <p>Similiter quia id Quod noua testa capit, inueterata sapit, statuimus et ordinamus quod magistri, siue quicunque docentes in artibus grammatica pueros, seu alios quoscunque in primitiuis scientiis instruentes de fide Catholica, sacramento altaris seu aliis sacramentis Ecclesie, aut materia aliqua theologica contra determinata per Ecclesiam se nullatenus intromittant instruendo eosdem, nec de exposicione sacre Scripture nisi in exponendo textum, prout antiquitus fieri consueuit.</p>
                    <p>Nec permittant scholares suos siue discipulos de fide Catholica seu sacramentis ecclesie publice disputare, eciam uel occulte.</p>
                    <p>Contrarium autem faciens, ut fautor errorum et schismatum per loci ordinarium grauiter puniatur.</p>
                </div>
                <div>
                    <head>Capitulum 6</head>
                    <p>Constitucio, ne quis librum, uel tractatum aliquem Iohannis Wicliffe legat, antequam examinetur.</p>
                    <p>Quia insuper noua via frequentius seducit quam antiqua, uolumus et ordinamus, quod nullus libellus siue tractatus per Iohannem Wicliffe aut alium quemcunque tempore suo uel citra nouiter compositus, siue in posterum componendus, amodo legatur in scholis, aulis, hospitiis siue aliis locis quibuscunque infra nostram prouinciam antedictam, siue secundum ipsum doceatur nisi per Uniuersitatem Oxonie aut Cantabrigie uel saltem per duodecim personas ex eisdem, quas eedem uniuersitates, aut ipsarum altera sub nostra successorumue nostrorum discrecione laudabili duxerint eligendas, primitus examinetur per easdem, deinde per nos seu successores nostros expresse approbetur et uniuersitatis nomine et auctoritate stacionariis tradatur, ut copietur et facta collacione fideli petentibus uendatur iusto precio siue detur; originali in cista aliqua uniuersitatis extunc perpetuo remanente.</p>
                    <p>Quod si quis libellum aut tractatum huiusmodi in scholis aut alibi ut supra legerit, siue secundum ipsum docuerit contra formam supradictam, ut seminator schismatis atque fautor heresis puniatur, prout delicti qualitas flagitauerit.</p>
                </div>
                <div>
                    <head>Capitulum 7</head>
                    <p>Constitucio, ne quis texta Sacre Scripture transferrat in linguam Anglicanam.</p>
                    <p>Periculosa quoque res est, testante Beato Hieronimo, textum Sacre Scripture de uno in aliud idioma transferre, eo quod in ipsis translacionibus non de facili idem sensus in omnibus retinetur, prout idem Beatus Hieronimus, etsi inspiratus fuisset, se in hoc sepius fatetur errasse.</p>
                    <p>Statuimus igitur et ordinamus ut nemo deinceps textum aliquem Sacre Scripture auctoritate sua in linguam Anglicanam uel aliam transferat per uiam libri uel libelli aut tractatus, nec legatur aliquis huiusmodi liber, libellus aut tractatus iam nouiter tempore dicti Iohannis Wicliffe, siue citra compositus aut in posterum componendus in parte uel in toto, publice uel occulte, sub pena maioris excommunicacionis, quousque per loci diocesanum, seu si res exegerit, per concilium prouinciale ipsa translacio fuerit approbata.</p>
                    <p>Qui uero contra hoc fecerit, ut fautor hereseos et erroris similiter puniatur.</p>
                </div>
                <div>
                    <head>Capitulum 8</head>
                    <p>Constitucio, quod ne quis conclusiones, proposiciones bonis moribus aduersantes, asserat.</p>
                    <p>Preterea cum terminis philosophicis aut aliis humanitus adinuentis concludi non poterit omnium terminator, Beatusque Augustinus ueras conclusiones, que religiosarum aurium fuerant offensiue, sepius reuocauit, statuimus et sub ostentacione Diuini iudicii inhibemus specialissime ne quis, uel qui cuiuscunque gradus, status aut condicionis existat, conclusiones aut proposiciones de fide Catholica aut bonis moribus aduerse sonantes, preter necessariam doctrinam facultatis sue in scholis aut extra disputando aut communicando protestacione premissa, uel non premissa, asserat uel proponat, eciamsi quadam uerborum aut terminorum curiositate defendi possint.</p>
                    <p>Nam teste Beato Hugone De sacramentis sepius: Quod bene dicitur, non bene intelligitur.</p>
                    <p>Si quis autem post publicacionem presentium huiusmodi conclusiones aut proposiciones conuictus fuerit scienter proposuisse, seu asseruisse, nisi monitus se correxerit infra mensem, auctoritate presentis constitucionis maioris excommunicacionis sentenciam incurrat ipso facto, et pro excommunicato publice nuntietur, donec in loco ubi sic proposuit aut asseruit, publice suum delictum fateatur et uerum Catholicum intellectum eiusdem conclusionis seu proposicionis ad arbitrium ordinarii publice predicauerit in una ecclesia aut diuersis, prout ipsi ordinario uidebitur expedire.</p>
                    <p>Conclusio, ut nullus disputet de articulis per ecclesiam determinatis, nisi ad uerum intellectum habendum.</p>
                    <p>Nullus quoque de articulis determinatis per ecclesiam, prout in decretis, decretalibus et constitucionibus nostris prouincialibus, siue locorum synodalibus continentur, nisi ad habendum uerum intellectum eorundem, publice aut occulte disputare presumat; aut auctoritatem eorundem decretorum, decretalium aut constitucionum prouincialium potestatemue condentis eadem in dubium reuocet, siue contra determinacionem eorundem doceat, et presertim circa adoracionem crucis gloriose, imaginum sanctorum ueneraciones, seu peregrinaciones ad loca aut reliquias eorundem, aut contra iuramenta in utroque foro, ecclesiastico uidelicet et temporali in casibus consuetis et more solito prestanda; sed ab omnibus deinceps doceatur communiter atque predicetur crucem et imaginem crucifixi ceteraque imagines sanctorum in ipsorum memoriam et honorem quod figurant, ac ipsorum loca et reliquias processionibus, genufleccionibus, inclinacionibus, thurificacionibus, deosculacionibus, oblacionibus, luminarium accensionibus et peregrinacionibus, necnon aliis quibuscunque modis et formis, quibus nostris et predecessorum nostrorum temporibus fieri consueuit, uenerari debere, ac iuramenta tactis sacrosanctis Dei euangeliis, et super ipsis in casibus in iure expressis, et in utroque foro usitatis, ab omnibus quorum interest, legitime fore prestanda.</p>
                    <p>Contrarium autem afferens, docens, predicans aut pertinaciter innuens, nisi resipiscat sub modo et forma alias per nos statutis et abiuret, ut ibi cauetur, penas hereseos et relapsi in euentum incurrat, et pro tali ad omnem iuris effectum sentencialiter declaretur.</p>
                </div>
                <div>
                    <head>Capitulum 10</head>
                    <p>Conclusio, quod nullus capellanus celebret in prouincia Cantuariensi absque literis testimonialibus.</p>
                    <p>Nullus capellanus admittatur ad celebrandum in aliqua diocesi nostre Cantuariensis prouincie in qua oriundus siue ordinatus non fuerit, nisi deferat secum litteras ordinum suorum, atque litteras commendaticias diocesani sui.</p>
                    <p>Et nihilominus aliorum episcoporum, in quorum diocesibus interim per magnum tempus conuersatus est, in quibus expresse caueri uolumus, et mandamus de moribus et conuersacione eiusdem, et an sit diffamatus de et super aliquibus nouis opinionibus in fide Catholica, aut bonis moribus male sapientibus, uel sit de eisdem omnino immunis.</p>
                    <p>Alioquin tam ipse celebrans, quam ipsum sic celebrare permittens, acriter puniatur.</p>
                </div>
                <div>
                    <head>Capitulum 11</head>
                    <p>Conclusio, quod in uniuersitate Oxoniensi fiat inquisicio quolibet mense, per principales.</p>
                    <p>Finaliter, quia ea que de nouo et insolite emergunt, nouo et maturo indigent auxilio, et ubi maius est periculum, ibi cautius est prouidendum et fortius resistendum; nec iniuste minus nobile discrete abscinditur, ut quod nobilius est perfectius nutriatur.</p>
                    <p>Considerantes igitur et dolenter referentes, quomodo alma Uniuersitatis Oxonie, que sicut uitis abundans suos palmites fructuosos ad honorem Dei, multiplicemque profectum et proteccionem Ecclesie sue diffundere consueuit, iam partim uersa in labruscas uuas acerbas gignit, quibus indiscrete comestis a pluribus in lege uidelicet Dei reputantibus se peritos, dentes obstupescunt filiorum, nostraque prouincia uariis et infructuosis doctrinis inficitur ac nouo damnabili Lollardie nomine maculatur, in ipsius uniuersitatis scandalum non modicum ad partes externas et remotas existentium et proficientium in eadem per maximum tedium, necnon Ecclesie Anglicane [4] que per uirtuosam doctrinam eiusdem tanquam muro inexpugnabili defendi solebat, iam scissis et diuisis lapidibus, nisi celerius occurratur, secundum uerisimile damnum irrecuperabile.</p>
                    <p>Ad supplicacionem igitur procuratorum totius cleri nostre Cantuariensis prouincie de consensu et assensu omnium confratrum et suffraganeorum nostrorum et aliorum prelatorum in hac cleri conuocacione presentium et procuratorum absentium, ne purgato riuulo maneat fons infectus et aquam ab eo currentem non sinat esse claram, uolentes honori et utilitati sancte matris ecclesie et uniuersitatis predicte salubriter prouidere, statuimus et ordinamus quod quilibet guardianus et prepositus, seu custos collegii aut principalis aule, uel introitus cuiuscunque uniuersitatis prefate semel singulis mensibus ad minus inquirat diligenter in collegio, aula uel introitu cui preest, an aliquis scholaris siue inhabitans in collegio, aula, siue introitu huiusmodi aliquam conclusionem, siue proposicionem aut opinionem in fide Catholica aut bonis moribus male sonantem, contra determinacionem ecclesie preter necessariam doctrinam sue facultatis asseruerit, tenuerit, defensauerit, seu aliquo modo proposuerit; et si aliquem super hoc suspectum aut diffamatum reperiat, ipsum moneat effectualiter ut desistat, et si postea contra admonicionem huiusmodi iterato eadem uel consimilia reassumat, preter penas alias per nos statutas maioris excommunicacionis sentenciam incurrat ipso facto.</p>
                    <p>Et nihilominus si scholaris fuerit qui sic reassumpserit, quicquid extunc in eadem uniuersitate fecerit, non stet sibi pro forma.</p>
                    <p>Et si doctor, magister aut baccalaureus fuerit, eo ipso ab omni actu scholastico sit suspensus et in utroque casu ius quod habet in collegio, aula uel introitu amittat ipso facto, et per ipsos guardianos, custodes, prepositos, principales siue alios, ad quos hoc spectat, realiter expellatur, et statim via legitima substituatur Catholicus loco suo.</p>
                    <p>Et si ipsi guardiani, prepositi, siue custodes collegiorum aut principales aularum siue introituum, in quibus degunt huiusmodi persone suspecte, detecte aut diffamate, negligentes fuerint circa inquisiciones et execuciones predictorum, per decem dies continuos a notitie tempore uere uel presumpte publicacionis presentium, eo ipso sentenciam maioris excommunicacionis incurrant.</p>
                    <p>Et nihilominus omni iure quod in ipsis collegiis aulis siue introitibus se habere pretendunt, ipso facto sint priuati et ipsa collegia, aule uel introitus effectualiter uacent; et facta super hoc legitima declaracione per ipsos quorum interest, noui substituantur guardiani, custodes, prepositi seu principales, prout secundum antiquum morem uniuersitatis predicte uacantibus collegiis, aulis siue introitibus fieri consueuit.</p>
                    <p>Quodsi ipsi custodes, prepositi, guardiani siue principales predicti, de et super huiusmodi conclusionibus aut proposicionibus diffamati suspectiue fuerint, aut detecti, seu defensores, protectores aut fautores earundem, si per nos uel auctoritate nostra, uel per loci ordinarium auctoritate sua moniti non desistant, extunc omni priuilegio scholastico uniuersitatis predicte et iure quod sibi competebat in huiusmodi collegio, aula, siue introitu, preter alias penas de quibus supra dictum est, ipso iure priuentur et sentenciam insuper maioris excommunicacionis incurrant.</p>
                </div>
                <div>
                    <head>Capitulum 12</head>
                    <p>Constitucio, de pena contrafacientium et infringentium statuta premissa.</p>
                    <p>Quod si quis in aliquo casu presentis constitucionis ultime alioue quocunque superius expressato statuta nostra huiusmodi in aliqua sui parte [5] eciamsi pena alia ibidem expresse limitetur temere et pertinaciter uiolare presumpserit, eo ipso ad</p>
                    <p>quodcunque beneficium ecclesiasticum in nostra Cantuariensi prouincia obtinendum per triennium extunc absque spe uenie reddatur inhabilis, et omnino indignus; et nihilominus iuxta sua demerita et qualitatem excessus secundum sui superioris discrecionem canonice puniatur.</p>
                </div>
                <div>
                    <head>Capitulum 13</head>
                    <p>Constitucio, de modo procedendi in casibus prenotatis et articulis memoratis.</p>
                    <p>Ad hec ne in modo procedendi circa premissa uagari uideamur sub incerto, aduertentes quod licet inter crimen hereseos et lese maiestatis in legibus diuersis quedam paritas reputetur, est tamen dissimilis culpa, penamque exigit grauiorem diuinam quam humanam offendere maiestatem.</p>
                    <p>Cum ergo reum lese maiestatis propter pericula que ex dilacione poterunt imminere, sufficit conuincere per indicia, procedique poterit contra eum summarie et de plano, ac citacione premissa per nuntium, per litteras, siue per edictum et lite non contestata ad recepcionem testium et definitiuam sentenciam; uolumus, ordinamus et declaramus ob faciliorem punicionem delinquentium in premissis et reformacionem scissure Ecclesie ex hoc lese, quod diffamati, detecti, siue denunciati, siue uehementer suspecti in aliquo casuum predictorum, siue alio articulo quocunque in fide Catholica, aut bonis moribus male sonante, auctoritate loci ordinarii alteriusue superioris citentur personaliter, si apprehendi poterint, per litteras siue per nuntium iuratum.</p>
                    <p>Sin autem per edictum ad locum habitacionis ipsius delinquentis ubi morari communiter consueuit, et in ecclesia sua parochiali, si certum habuerit domicilium, publice propositum; alioquin in ecclesia cathedrali loci originis sue, et in ecclesia parochiali illius loci in quo sic predicauit, et docuit ac recepto certificatorio legitimo de citacione huiusmodi executa contra sic citatum eciam absentem et comparere negligentem, in penam contumacie sue huiusmodi summarie et de plano absque strepitu et figura iudicii, ac lite non contestata ad testium recepcionem et alias probaciones canonicas procedatur.</p>
                    <p>Habitaque informacione legitima idem ordinarius omni dilacione semota sententiet, et declaret, puniatque secundum qualitatem delicti, modo et forma superius expressatis, ulteriusque faciat quod est iustum, ipsius contumacis absencia non obstante.</p>
                    <p>Fiat.</p>
                    <p>Fiat.</p>
                    <p>Amen.</p>
                </div>
                <div>
                    <head>Footnotes</head>
                    <p>[1] (que incipit, Ignorancia sacerdotum, etc.) in parentheses</p>
                    <p>[2] (de qua sit mencio superius) in parentheses</p>
                    <p>[3] (prout magis aut minus conuincitur deliquisse) in parentheses</p>
                    <p>[4] (que per uirtuosam doctrinam eiusdem tanquam muro inexpugnabili defendi solebat, iam scissis et diuisis lapidibus, nisi celerius occurratur, secundum uerisimile) in parentheses</p>
                    <p>[5] (eciamsi pena alia ibidem expresse limitetur) in parentheses</p>
                </div>
            </div>
        </body>
    </text>
</root>
