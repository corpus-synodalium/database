<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Bremen</title>
                <recordID>2006</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1266-11</origDate>
                <dateNotes/>
                <origPlace>Bremen</origPlace>
                <diocese>Bremen</diocese>
                <province>Bremen</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Legatine</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 2006</p>
                <p>Year: 1266</p>
                <p>Month: 11</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Bremen</p>
                <p>Diocese: Bremen</p>
                <p>Province: Bremen</p>
                <p>CountryModern: Germany</p>
                <p>Latitude: 53.075833</p>
                <p>Longitude: 8.8075</p>
                <p>PlaceNotes: None</p>
                <p>Classification: Legatine</p>
                <p>IssuingAuthority: Guido di S. Lorenzo in Lucina</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi 23, coll 1155-62</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: Mentioned in Pixton, Watchmen, 442</p>
            </div>
            <div>
                <head>Text</head>
                <div>
                    <head>All Text</head>
                    <p>FRater Wido, miseracione diuina in Lucina Presbyter Cardinalis, Apostolice sedis legatus.</p>
                    <p>Ad perpetuam rei memoriam.</p>
                    <p>Humane nature sauciata condicio, quam hostis antiqui inuidia gratuitis spoliare et in naturalibus uulnerare fraudilentis conatibus elaborat ligamenta requirit salutarium preceptorum. Infusionem quoque olei per quod intelligitur pia ammonicio, et uini, per quod pungitiua correpcio, uel increpacio figuratur, sicut in homine, qui descendit ab Hierosolima in Iericho et incidit in latrones, pio scemate declaratur.</p>
                    <p>Hinc est, quod cum Dominus noster summus Pontifex, Uicarius Iesu Christi, Nos, ad Bremensem ecclesiam, cum plene legacionis officio duxerit destinandos, ea libenti et diligenti animo cogitamus, ordinamus atque statuimus, que libertati Ecclesiastice conueniunt, animarum saluti proficiant, finem imponant uitiis, remissionem peccati, uite ordinem, moribus disciplinam.</p>
                    <p>Uerum quoniam expedit, ut sacramenta ecclesie, in quibus, tanquam in uasis medicinalibus populus deuotus et humilis antidotum gratie recipere consueuit, in honore et reuerencia ab omnibus habeantur, cum ea plerumque contingat effici vilia, propter uilem et abominabilem ministrorum Ecclesie conuersacionem: Uniuersis personis Ecclesiasticis Prouincie memorate districte precipimus, ut in uictu, uestitu, gestu et aliis operibus et circumstantiis status sui sic honeste se habeant et decenter, ne propter ipsos nomen Ecclesiasticum inter Laicos blasphemetur.</p>
                    <p>Eisdem inprimis districtius inhibentes, ne de Patrimonio crucifixi inimicos se faciant crucis Christi.</p>
                    <p>Sicuti illi, quorum Deus uenter est, et qui terrena sapiunt, non diuina.</p>
                    <p>In conuiuiis suis modestiam et mediocritatem obseruent, superfluitatem indebitam resecantes.</p>
                    <p>Ebrietatem omnium uiciorum comitem et nutricem deuitent.</p>
                    <p>Prelati uero a grauaminibus abstineant subditorum, et maxime cum Ecclesias uisitant moderentur expensas, coerceant eueccionem, numerum, prout in generali consilio extitit definitum, sibi et gregi suo taliter intendentes, ut Zelatores iustitie et modestie amatores, et generaliter omnium sectatores bonorum operum ostendantur.</p>
                    <p>Presentis igitur consilii approbacione precipimus, ut continenter et caste uiuere studeant, ut puro corde et mundo corpore Domino possint in offertorio Ecclesiastico ministrare.</p>
                    <p>Si qui de cetero deprehensi fuerint detinere publice concubinas, nisi se ab eis, et earum consorcio separauerint, ita quod in domibus ipsarum, aut ipsis, aut aliis quibuscunque non cohabitent, nec ad illas accedant, ex tunc omni beneficio ecclesiastico, et per eos, ad quos dictorum beneficiorum spectat collacio personis idoneis conferantur; illis exceptis, qui nostre collacioni hac uice duximus reseruanda.</p>
                    <p>Illi uero, qui Subdiaconi, aut aliis superioribus ordinibus insigniti, fornicariam aliquam sub uxoris specie animo sibi presumserint, de facto matrimonialiter copulandi, omni officio ecclesiastico perpetuo sint priuati.</p>
                    <p>Et sicut ob culpam omnis eius posteritas legitur condemnata: Si penam talibus infligendam in progenie, que de coitu sic damnato nascitur duximus protendendam, statuentes, ut filii, nec non qui tam incestuosum et sacrilegum concubitum duxerint eligendum, ab omnibus bonis eorum mobilibus habeantur penitus alieni, et quidquid eis fuit ipsis relictum in morte, uel in uita donatum, inter Episcopum et ciuitatem loci eiusdem equaliter diuidantur.</p>
                    <p>Prefatos uero filios nota semper infamie comitetur.</p>
                    <p>Et quia sicut intellexerimus, aliqui prelati tales, in scandalum totius ecclesie ipsius, iniquitatibus et immunditiis, obtentu pecunie, confouent et defendunt, qui eos deberent a suis iniquitatibus et immunditiis ex iniuncto sibi officio reuocare; Excommunicamus in scriptis et anathematizamus omnes illos, tam clericos, quam laicos, tam Prelatos, quam subditos, tam minores, quam maiores et medios, qui huius cohabitatores, siue clam, siue palam, in suis iniquitatibus presumserint defensare, nec non et illos qui prestabunt consilium uel auxilium, opem uel operam quo minus obseruetur istud nimirum salutare statutum, quod legi precipimus annis singulis in Synodis Episcopalibus et prouincialibus, ne aliquis pretextu ignorantie se ualeat excusare.</p>
                    <p>Illi uero, siue laici, siue clerici fuerint, qui de cetero filias, sorores, aut cognatas personis in sacris ordinibus constitutis siue racione matrimonii quod multi errore cecati, fieri posse credunt, ut dicitur, seu racione concubinatus duxerint contendendas, siue mediatores extiterint, aut fautores introitum Ecclesie sibi nouerint interdictum, si uero aliqui clerici tanti furoris arrepti fuerint, ut in prelatos suos, aut alios, quos ad exequendum tam salubre statutum contigerit deputare, presumant insurgere, aut se in sua turpitudine uiribus temporalibus defensare, sicut nonnulli iam fecisse dicuntur, ipso facto officio et beneficio ecclesiastico sint priuati, nec restitui ualeant, nisi cum eis per sedem Apostolicam fuerit dispensatum.</p>
                    <p>Et cum in plerisque locis quorundam iniquitas tantum inualuerit, quod in rebus Ecclesie furtum reputetur sagacitas, rapina probitas et uiolencia fortitudo: Synodali iudicio definimus, ut que bona Ecclesiarum scienter detinent occupata nisi infra instantem Quadragesimam eadem restituerint et de damnis aut iniuriis satisfecerint, competentur, ex tunc introitum Ecclesie sibi nouerint interdictum, nec ab Episcopis, aut aliis Ecclesiarum prelatis ad communionem Dominici corporis admittantur.</p>
                    <p>Qui uero obstinata mente, dum uixerint, satisfacere non curauerint, nullus clericus secularis, uel regularis sepulture ipsorum interesse presumat.</p>
                    <p>Adiicientes, ut singulis annis in Synodo illi, qui Clericos rapuerint, uerberant uel occidunt, uel alias in ipsos manus iniiciunt uiolentas, excommunicati denuncientur, et nominatim illi, de quibus constiterit manifeste.</p>
                    <p>Quicunque uero personam Ecclesiasticam enormiter uulnerauit, mutilauerit, uel occiderit, uel captiuauerit, non nisi per sedem Apostolicam absoluatur.</p>
                    <p>Et in ipso facto, si quid tenebat, illud perdat et res sue in utilitatem Ecclesie conuertantur.</p>
                    <p>Adiicientes, quod in illa diocesi, in qua aliquod canonicum cathedralis Ecclesie uel in dignitate ecclesiastica constitutum capi contigerit, uel captum detinere, usque ad libertatem ipsius et exhibicionem debite satisfaccionis cessetur generaliter a diuinis.</p>
                    <p>Similiter et in illa Parochia, in qua res Clericis uiolenter ablatas capi, uel detineri contigerit, usque ad restitucionem et satisfaccionem congruam a diuinis cessetur.</p>
                    <p>Item cum matrimonii sacramentum non sit in continentie precipitium, seu potius remedium contra illud, non absque dolore cordis audiuimus quosdam in hac Prouincia sic a sue carnis uoluptate, uel terrena cupiditate deceptos, quod in gradu prohibito de facto temere contrahentes, quod non tam matrimonium, quam contubernium censeri dicitur, se incestuose luxurie uilitati immergere, et sacramentum matrimonii, quantum in ipsis est, polluere non uerentur.</p>
                    <p>Nos itaque tantum excessum conniuentibus oculis pertransire non ualentes, sub pena excommunicacionis districtius prohibemus, ne absque dispensacione sedis Apostolice tale de cetero matrimonium seu contubernium contrahatur.</p>
                    <p>Alioquin sacerdotes, qui tales coniunxerint, a sacerdotali officio se nouerint esse suspensos.</p>
                    <p>Illi uero, qui scientes sic permiserint se coniungi, ipso facto ab ingressu Ecclesie suspendantur, sub eadem pena, qua illis, qui iam absque dispensacione sedis Apostolice tale matrimonium contraxerunt, districte precipimus, ut a cohabitacione inuicem abstinentes diocesano suo, seu alio prelato, ad quem de iure uel consuetudine pertinere dignoscitur talium causarum cognicio, rei ueritatem insinuare non tardent, conuocatis, qui fuerint euocandi, et causa diligenter examinata, quod canonicum fuerit, statuat, faciens quod decreuit per censuram ecclesiasticam inuiolabiliter obseruari.</p>
                    <p>Episcopi uero, seu alii Prelati de causis matrimonialibus cognoscentes omnino caueant, ne cupiditate deuicti, non solum dirimenda non dirimant, uerum eciam separanda redintegracione, pretextu pecunie et alterius commodi non presumant.</p>
                    <p>Si quis autem contra hoc uenire presumserit interdictum, eo ipso se nouerit officio beneficioque priuatum.</p>
                    <p>Laici uero, qui de penis inferendis personis coniunctis in causa matrimoniali, seu accusatoribus se intromiserint, cum ad ipsos non pertineant, sed ad iudicem Ecclesiasticum, coram quo negotium uentilatur, per censuram ecclesiasticam compescantur, cum ex hoc multi ab accusacione matrimonii retrahantur.</p>
                    <p>Item cum detentores plurium personatum uel dignitatum, seu beneficiorum ecclesiasticorum cum cura, sint sacrorum canonum transgressores, et fructus talium beneficiorum percipiendo furtum committere dignoscantur.</p>
                    <p>Statuimus, ut omnis, qui huius dignitatum, personatuum, uel dignitatum, seu beneficiorum cum cura pluralitatem retinent, nisi super hoc dispensatum fuisse coram nobis infra proximam Quadragesimam doceant manifeste, aut si cum eis non fuit dispensatum, eligant ergo unum de predictis beneficiis retinendum, et alia infra terminum memoratum libere in manibus eorum resignent, ad quos illorum collacio dignoscatur pertinere, alioquin ex tunc ab omnibus ecclesiasticis beneficiis, dignitatibus, seu personatibus se nouerint esse priuatos.</p>
                    <p>Precipimus autem illis, ad quos illorum beneficiorum, dignitatum, seu personatuum collacio pertinet, ut aliis personis idoneis eadem conferant et assignent.</p>
                    <p>Quod si infra terminum determinatum a iure hoc adimplere non curauerint, ad proximum superiorem collacio deuoluatur.</p>
                    <p>Item cum iudiciorum uigor, iurisque publici tutela sit in medio constituta, ne quis sibi sumere audeat ulcionem, presenti decreto statuimus, ut si quis aliquid contra quemcumque Clericum, uel Laicum de iure competere crediderit, nequaquam in ipsum sponte insurgere, aut res eius propria auctoritate occupare presumat, sed ipsum uocari faciat coram iudice competente.</p>
                    <p>Adiicientes, quod ille, tanquam contumax puniatur, qui ne ad ipsum citacio perueniat, inferendo minas uel iniurias presumpserint impedire.</p>
                    <p>Item ad aures nostras, quorundam Laicorum grauis excessus peruenit, quod Ecclesias parochiales de facto detinent, contra canonicas sancciones, qui nisi infra proximam natiuitatem Domini dimiserint libere et absolute, ipsos excommunicamus in his scriptis districte precipientes, ut illi, ad quos predictarum Ecclesiarum ordinacio pertinet, ex tunc personas idoneas instituant in eisdem.</p>
                    <p>Item cum Ecclesia, ad quam fideles ad audienda Diuina conueniant, domus sit oracionis, non negociacionis, nec spelunca latronum, nec locus armorum, seu materialium gladiorum.</p>
                    <p>Statuimus, ut quicunque ad Ecclesias ad audienda diuina conuenerint, inter ipsas, uel Coemeteria eorum arma non inferant, sed extra dimittant, cum tales Iudeis similes uideantur, qui ad capiendum Christum cum gladiis et fustibus conuenerunt, transgressores huius statuti per excommunicacionis sentenciam compescantur.</p>
                    <p>Item cum, sicut perpendimus Bremensem uisitando Prouinciam, homines eiusdem Prouincie ad committendum homicidium proni sint ac procliui, uolentes tantam refrenare nequiciam, ut inter ipsos improbos tuta sit innocencia et malignorum coerceatur audacia, presenti decreto statuimus, ut quicunque laicus in publico hominem interfecerit, penitenciam agat priuatam et publicam, et carenas similiter, et hoc secundum arbitrium diocesani sui.</p>
                    <p>Alioquin ecclesiastica careat sepultura, nisi forte iam incepta penitencia, morte sit preuentus.</p>
                    <p>Nihilominus precipientes sub pena excommunicacionis iudicibus, secularibus, sub quorum iurisdiccione homicidium a laicis contigerit perpetrari, ut homicidas requirant, et eos puniant secundum legitimas sancciones, et si quis in hoc negligens apparuerit, per diocesanum Episcopum auctore huius consilii per censuram ecclesiasticam compellatur.</p>
                    <p>Item sicut intelleximus fama crebrescente beneficia ecclesiastica a nonnullis prelatis huius prouincie per uitium Simonie conferuntur.</p>
                    <p>Nos ergo huic morbo pestifero congruum remedium adhibere uolentes, districte precipimus, ne id de cetero fiat, et quicunque sentit morsum conscientie hominis super beneficio per Simoniam dato, uel recepto, illud infra instans pascha resignet, qui simoniace recepit, et qu obtulit penitenciam agat, et si quid accepit, pro eo restituat.</p>
                    <p>Alioquin dantem scilicet et recipientem ex tunc excommunicacionis uinculo innodamus.</p>
                    <p>Item statuimus ut unusquisque liberam testamenti faccionem habeat, et liberam testandi uoluntatem, non obstantibus quibuscumque statutis per quoscunque editis, uidelicet, quod non ualeat testamentum, nisi fiat parentibus consulibus, uel laicis aliquibus de ipso municipio, uel loco testantis, cuiusmodi statuta decreuimus nullius fore momenti, abolerique precipimus et abradi.</p>
                    <p>Conseruatori uero horum statutorum et apparitoribus eorundem, nisi resipiunt, introitum Ecclesie denegamus.</p>
                    <p>Sub eadem interminacione iniungentes eisdem, ut eciam statuta contra ecclesiasticam libertatem edita ab ipsis, premoniti a diocesanis episcopis, studeant reuocare.</p>
                    <p>Item cum raptus et corrupcionis Dine filie Iacob exemplo periculosum esse nouerimus uel discursum, uel egressum mulieribus religiosis, presenti decreto statuimus, ut moniales, que euidenti necessitate exire debuerint, mature sint et honeste, et cum tali societate se teneant, ut non solum proprie salutis periculum, sed et sinistra suspicio inde non ualeat exoriri.</p>
                    <p>Adiicientes, ut illis monialibus, que prepositos habere consueuerunt, religiosi, seu regulares preficiantur, si persone idonee de talibus potuerunt inueniri, si uero, propter defectum regularium, personas eis oportuit prefici seculares, tales instituantur, qui morum maturitate prefulgeant, et probata diutius castitate.</p>
                    <p>Acta fuerunt hec in Consilio Bremensi, mense Nouemb. Anno Domini M. CCLXVI.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
