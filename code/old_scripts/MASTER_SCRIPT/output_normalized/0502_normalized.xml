<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Cremona</title>
                <recordID>0502</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1297</origDate>
                <dateNotes/>
                <origPlace>Cremona</origPlace>
                <diocese>Cremona</diocese>
                <province>Milan</province>
                <country>Italy</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 502</p>
                <p>Year: 1297</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: given that text includes ref to Lib 6, the dating should either be pushed a bit later OR it is simply an editorial insertion from a later copying (the latter being more likely)</p>
                <p>Place: Cremona</p>
                <p>Diocese: Cremona</p>
                <p>Province: Milan</p>
                <p>CountryModern: Italy</p>
                <p>Latitude: 45.133333</p>
                <p>Longitude: 10.033333</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Raynerius</p>
                <p>IssuingAuthorityAlt: None</p>
                <p>RegnalStart: 1296</p>
                <p>RegnalEnd: 1312</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Synodus cremonensis (1604), 261-98</p>
                <p>EditionOther: None</p>
                <p>SourceNotes: https://books.google.com/books?id=jeSYbHKDKEIC (Downloaded)</p>
                <p>TranscriptionNotes: Will need to be transcribed by hand, since scan quality is poor and text is highly abbreviated</p>
                <p>BaseText: ['GoogleBooks', 'WebDownload']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Ad honorem sancte et indiuidue Trinitatis Patris, et Filii, et spiritus sancti et gloriosa uirginis Marie, et beatorum Petri, et Pauli Apostolorum, et beatorum confessorum Hemerii, et Homoboni, et omnium sanctorum.</p>
                    <p>Nos Rainerius Dei gracia Episcopus Cremonensis cupientes subditos nostros, in his que ad salutem pertinent animarum salubriter gubernari, infrascriptas constituciones impresenciarum ducimus promulgandas, et quoniam secundum B(eatum) Hieronimum, Gregorium 10 q. i. quod percipitur imperatur, et quod imperatur necesse est fieri, et si non fiat penam habet, districte precipiendo mandamus infrascriptas constituciones ab omnibus, et singulis nostre ciuitatis, et diocesis inuiolabiliter obseruari.</p>
                    <p>Rubrica De sinodo facienda, et de his, qui ad ipsam uenire tenentur.</p>
                    <p>Statuimus, et ordinamus, ut omni anno secunda die quadragesime sinodus celebratur in ecclesia Cremonensis uel ubi Episcopus ordinauerit, ut consuetum est, omnes ergo, et singuli, tam seculares, quam religiosi, qui de iure, uel de consuetudine ad sinodum Ecclesie Cremonensis uenire tenentur, uidelicet omnes Abbates priores, prepositi, prelati, et rectores ciuitatis, et plebatus cremonensis ac omnes Archipresbyteri, prepositi, et prelati diocesis Cremonensis, secunda die Quadragesime tempestiue sanctam sinodum intrent ieiuni in habitu congruenti, et honeste se habeant in ueniendo, stando, et redeundo in domibus quoque, et extra, ut eorum honesta conuersacio, merito sit aliis in exemplum.</p>
                    <p>Qui uero ad dictam sinodum non uenerint, uel uenientes illicenciati ante sinodum expletam recesserint, presentis sinodi auctoritate, ingressum ecclesie sibi nouerint interdictum.</p>
                    <p>Et si infra octo dies immediate sequentes post dictam sinodum coram nobis, aut Uicario nostro non comparuerint, iustam causam absentie ostensuri, si potuerint, quinque solidos imperiales unusquisque persoluat, beneficio per duos menses decernimus esse priuatos.</p>
                    <p>Si uero post alios octo dies post illos continue sequentes uenire contempserint, eos nihilominus excommunicacionis sententie subiacere decernimus.</p>
                    <p>Ad dictam quoque sinodum ueniant, qui tenentur, alioquin 10 solidos soluant, quos nisi infra octo dies post sinodum ipsam immediate sequentes, Uicario nostro persoluerint, ipso facto ab officio, et beneficio se nouerint esse suspensos.</p>
                    <p>Rubrica de honestate, et habitu clericorum, et ne se immisceant secularibus.</p>
                    <p>Quia plus timeri solet, quod specialiter prohibetur, precipimus, et pr[e]sentis constitucionis auctoritate sancimus, ut clerici officia, uel commercia secularia non exerceant, maxime inhonesta, et quod tabernas prorsus euitent, nisi forte causa necessitatis in itinere constituti, et quod coronam, et tonsuram habeant congruentem, et quo se in officiis ecclesiasticis, et aliis bonis studiis exerceant diligenter, et quod clausa deferant de super  indumenta, n√≠mia breuitate, uel longitudine non notanda, et pannis rubeis, aut uiridibus, seu uergatis, infula in capite, manicis, aut subtelaribus, consultitiis, frenis,sellis, pectoralibus, et calcaribus de auratis, aut aliam superfluitatem gerentibus non utantur.</p>
                    <p>Item statuimus, ut omnes, et singuli in sacerdocio, et personatibus constituti, et qui rectores sunt ecclesiarum curam animarum habentium, qui degunt in ciuitate, et plebatu ciuitatis cremonensis per ciuitatem in publico in decenti habitu, et honesto more semper incedant, uidelicet in capa clausa, seu mantello, nisi causa timoris, uel necessitas exegerit habitum transformari, si quis autem contra hoc nostrum statutum temere, uenire presumpserit, penis subiaceat nostro arbitrio imponendis.</p>
                    <p>Rubrica quod Sacerdotes abstineant a carnibus diebus Sabbathi.</p>
                    <p>Omnibus sacerdotibus precipimus, quod in diebus sabbatis omnino a carnibus abstineant, nisi die tali festum Natiuitatis Domini fuerit, uel nisi infirmitatis, uel debilitatis necessitas, de consilio confessoris illud suaserit faciendum.</p>
                    <p>Rubrica, contra illos qui uadunt de nocte post sonum campane.</p>
                    <p>Statuimus, et ordinamus, ut in locis in quibus post sonitum campane, uel buccine de nocte laici sine lumine ire prohibentur, clericos huiusmodi constitucionis eamdem prohibicionem uolumus obseruare, alioquin penis similibus propter hec a laicis impositis decernimus subiacere, quas per Uicarium nostrum, uel per alium nomine nostro ab ipsis clericis exigi, et leuari uolumus, et mandamus, quas si forte legitime requisiti soluere renuerint, eamdem penam duplicatam per eos soluere per censuram ecclesiasticam compellantur, nisi causa necessitatis irent propter penitenciam iniungendam, uel propter conferenda ecclesiastica sacramenta, uel propter aliam iustam causam, et legitimam, de qua uolumus tales qui sic inuenti essent infra octo dies nobis, uel Uicario nostro facere plenam fidem, alioquin dictas penas incurrant, idemque de banno fructuum precipimus obseruari, ut per hec laicorum uitetur scandalum, et clerici ab illicitis arceantur.</p>
                    <p>Rubrica, contra portantes arma.</p>
                    <p>Item precipimus, quod nullus clericus arma ferat offensibilia, uel defensibilia uetita ferri per laicos in ciuitate Cremonensis si quis autem deinceps contra hoc nostrum preceptum tulerit aliquod genus predictorum armorum de die, uel de nocte, publice, uel occulte, penis subiaceat, que a communi Cremonensis laicis imponuntur, nisi necessitas urgeat, et tunc de nostra, uel uicarii nostrii licencia speciali.</p>
                    <p>Rubrica, contra tenentes tabernas.</p>
                    <p>Item interdicimus omnibus sacerdotibus, et clericis in sacris ordinibus constitutis, uel beneficia ecclesiastica obtinentibus tabernas, aut reuenderias tenere, aut quaslibet negociaciones inhonestas exercere, nec passim vilius emant, ut carius uendant, it quod ex hoc merito notari, uel censeri ualeant publici, et assidui mercatores.</p>
                    <p>Rubrica, contra ludentes ad taxillos.</p>
                    <p>Item precipimus, ut clericus aliquis cum taxillis publice, uel occulte ludere non presumat: clerici uero in sacris ordinibus constituti, uel beneficium ecclesiasticum habentes, qui publice, uel occulte ludere presumpserint, ipso facto sentenciam excommunicacionis incurrant, et nihilominus alias nostro arbitrio puniantur, ludere in premissis casibus intelligimus qui transuersat, uel ludi est particeps, uel lucrum inde consequitur, seu damnum: premissam tantum penam extendi uolumus ad aleas socialiter, et solacii causa in domibus, et cum personis honestis, non ambicionis, uel auaratie causa.</p>
                    <p>Rubrica contra blasphemantes Deum.</p>
                    <p>Item statuimus ut si qui contra Deum, uel aliquem sanctorum suorum, et maxime Beatam Uirginem linguam in blasphemia relaxare presumpserit, excommunicetur, et alias pro modo culpe puniantur iuxta nostrum arbitrium, et canonicas sancciones.</p>
                    <p>Rubrica contra fures, et adulteros.</p>
                    <p>Item statuimus, quod quicunque clericus in adulterio, uel furto presertim in sacrilegio fuerit deprehensus, ipso facto ab officio, et beneficio nouerit se suspensum, et nunquam in ecclesia quam per sacrilegium uiolauerit beneficium absque dispensacione obtineat, et nihilominus iuxta delicti qualitatem puniatur.</p>
                    <p>Rubrica contra concubinarios.</p>
                    <p>Quamuis sacri canones clericos concubinarios seueritate multiplici persequantur, quia tamen plerique timore Dei postposito in huiusmodi turpitudine vicii, non modo occulte, sed eciam publice inueniuntur offendere; Nos eorum impudenciam opportuna distinccione confundere, et deprimere cupientes, monemus pro primo, secundo, tercio peremptorio clericos omnes nostre ciuitatis, et diocesis, qui sacrum ordinem, seu beneficium sunt adepti, aut adipiscentur imposterum, ut nullus eorum concubinam, seu focariam publice tenere presumat; et qui suadente diabolo detinent, infra unum mensem a die promulgate constitucionis, eas a se prorsus abiiciant nunquam de cetero receptari.</p>
                    <p>Nullus ergo ex premissis clericis concubinam, aut focariam publice, aut manifeste, seu occulte, siue in domibus ecclesie, siue alibi post terminum predictum, sub excommunicacionis pena retinere presumat.</p>
                    <p>Si quis autem clericus contra premissa uenire presumpserit, tam excommunicacionis, quam alias spirituales, et temporales penas prout nobis uidebitur, merito poterit formidare.</p>
                    <p>Rubrica contra facientes fideiussionem in iudicio coram iudice seculari.</p>
                    <p>Item statuimus, quod nullus clericus securitatem aliquam, uel fideiussionem prestet, seu faciat coram quacunque persona, uel curia seculari de stando, uel parendo uiri coram ea, nisi forte racione feudorum, uel possessionum quas ab ea teneret, uel alia racione que sibi permisseretur a iure sub pena a canonibus constituta.</p>
                    <p>Rubrica contra iurantes sine licencia Episcopi.</p>
                    <p>Item precipimus, quod nullus clericus habens beneficium ecclesiasticum, uel eciam in sacris ordinibus constitutus iurare presumat, sine nostra, uel nostri uicarii licencia speciali pro alieno debito, facto, uel causa, nec coram quocunque domini officiali, uel iudice temporali iurare, uel respondere presumat, super publicacionibus tantum testamentorum, et super propriis ecclesiarum suarum causis iurare possint, sub pena in canonibus constituta.</p>
                    <p>Rubrica contra pegerantes.</p>
                    <p>Item statuimus, quod laicus, uel eciam clericus, qui scienter pegerauerit, et post competentem monicionem curie nostre infra decem dies non satisfecerit, seu adimpleuerit, quod iurauerit, ipso facto sit excommunicatus, a qua sentencia non absoluatur nisi per nos, uel per alium cui duxerimus committendum, et si postmodum per quadraginta dies, uel amplius excommunicacionem huiusmodi sustinuerit, pro qualibet quadragena a nobis, uel Uicario nostro in quadraginta solidis puniatur.</p>
                    <p>Si uero clerici fuerint in sacris ordinibus constituti, uel beneficiati, et huiusmodi sentenciam post premisses quadraginta dies trium mensium spacio, animo sustinuerint indurato,  beneficiati ipsi suis beneficiis ipso lapsu temporis nouerint se priuatos; clericos uero in sacris ordinibus constitutos, qui beneficia ecclesiastica non habuerint, perpetuo reddimus inhabiles, absque Apostolice sedis speciali dispensacione ad ecclesiastica beneficia obtinenda: Laici uero sint infames, nec ad testimonium, uel ad alios actus legitimos, uel officia admittantur.</p>
                    <p>Nullus autem sacerdos aliquem parochianum suum periurum, uel infamem denunciare  presumat sine nostra, uel uicarii nostri licencia.</p>
                    <p>Rubrica contra sacrilegos, homicidas, et incendiarios.</p>
                    <p>Item quia publica utilitatis interest, ne crimina remaneant impunita; sub excommunicacionis pena precipimus, ut si clericus aliquis homicidium, sacrilegium, incedium, raptum, furtum, uel adulterium, et huiusmodi in nostra ciuitate, uel diocesi manifeste deprehensus fuerit commisisse, uel aliquem atrociter nisi se defendendo, et vim repellendo, uulnerasse, uel mutilasse, capiatur per familiam nostram, uel per familiam Potestatis, uel per familiam capitanei ciuitatis Cremonensis adiunctis sibi laicis si opus fuerit, et ad nostrum officium deducatur, pro culpe modo legitime puniendo, iuxta constituciones nostras, et canonicas sancciones.</p>
                    <p>Item statuimus, et presentis constitucionis auctoritate sancimus, ut si quis clericus nostre iurisdiccionis, aliquem per insidias, aut industriam occiderit, aut mutilauerit, ipso facto officio, et beneficio sit priuatus, et si ad manus nostras, uel Uicarii nostri deuenerit, perpetuo carceri detrudatur.</p>
                    <p>Si quis autem non per insidias neque per industriam homicidium commiserit, seu aliquem mutilauerit, pro culpe modo puniatur iuxta canonicas sancciones.</p>
                    <p>Item statuimus, ut si quis clericus sacrilegium, incendium, rapinam, furtum, stuprum, adulterium, incestum, uel aliquod huismodi scelus in ciuitate nostre, uel diocesi deprehensus fuerit commisisse, seu commiserit, consideratis qualitate, et quantitate delicti, et etate, sciencia, et condicione deliquendi, prout culpa sua exegerit ab officio, et beneficio suspendatur, et prout nobis uidebitur puniatur iuxta sacrorum canonum instituta; De ceteris autem excessibus in minoribus, iuxta nostrum arbitrium, suadente iusticia castigetur.</p>
                    <p>Rubrica quod nullus intret monasteria monialium.</p>
                    <p>Item precipimus, et presentis constitucionis auctoritate sancimus, ut nullus clericus, uel laicus monasteria sanctimonialium nostre iurisdiccioni subiecta deinceps ingredi seu frequentare presumat, nisi ex manifesta, et racionabili causa, et tunc de nostra uel Uicarii nostri licencia speciali; Si quis autem hoc nostrum preceptum, et sanccionem temere, uiolare presumpserit, ipso facto si clericus fuerit ab officio ecclesiastico sit suspensus, et ultra penam centum solidis incurrat.</p>
                    <p>Si uero laicus uinculum e[x]communicacionis incurrat.</p>
                    <p>Nos tamen intelligimus uinculum excommunicacionis, et alia in presenti constitucione contenta extendi ad Monasteria monialium, que sunt reclusa, quominus clerici, et laici ex legitimis, et honestis causis ad fenestram, que sit clausa, et serrata possint loqui cum eis, ita tantum, quod nulla racione scripta ipsius monasterii ingrediantur.</p>
                    <p>Rubrica contra Abbatissam et moniales.</p>
                    <p>Item statuimus, ut nulla monialis cuiuscunque ordinis nostre iurisdiccioni subiecta possit, uel debeat egredi scripta monasterii in quo monialis existit quocunque modo, uel casu sine nostra licencia speciali, uel illius cui duxerimus committenda; et illa uel illas, quam uel quas exigere contingerit contra constitucionem huiusmodi, et prohibicionem nostram, statuimus recludendas in arcano, uel secreto loco ipsius monasterii uel alterius, secundum quod nobis uidebitur expedire, et ibidem ter in hebdomada per mensem ieiunare in pane, et aqua, quas tam Abbatissa, quam moniales ipsius monasterii de quo sic exierint teneantur nobis infra octo dies denunciare, uel facere nunciari, alioquin ipse easdem penas incurrant, et nihilominus penam excommunicacionis incurrant contrarium facientes.</p>
                    <p>Item statuimus, quod nulla Abbatissa, seu monialis nostre ciuitatis, et diocesis intra scripta sui monasterii admittat, seu recipiat aliquem clericum, uel laicum ad commorandum, uel colloquendum secum nisi causa confessionis, et tunc uolumus quod de nostra licencia quibus debeant confiteri recipiant confessores, uel nisi loqui uoluerint cum patre, uel fratre, filio, uel nepote, uel causa infirmitatis cum medico, seu salaxiatore sanguinis, et tunc sociam secum habeat que eam continue uideat, et sit secum.</p>
                    <p>Rubrica, quod nulla recipiatur in sororem, sine licencia Episcopi.</p>
                    <p>Quoniam frequenter in monasteriis monialium reperitur, quod propter simplicitatem, seu ignoranciam ipsarum alique moniales fuerint recepte in monacas, et sorores per simoniacam prauitatem in suarum animarum preiudicium, presenti constitucione prohibemus, ut nulla in aliquo monasterio nostre iurisdiccioni subiecto recipiatur in monacam, et sororem absque nostra licencia speciali.</p>
                    <p>Si autem contra nostram hanc prohibicionem aliqua recepta fuerit, ex nunc ipsam recepcionem, et quicquid ex ea secutum est decernimus irritum, et inane, Abbatissa uero, et moniales que eam receperint nostro arbitrio puniantur.</p>
                    <p>Rubrica quod confessuri sacerdotes Episcopo confiteantur.</p>
                    <p>Item statuimus, et ordinamus, quod omnes sacerdotes a nobis confiteantur, aut a nobis specialiter postulent, et obtineant confessores.</p>
                    <p>Rubrica contra facientes de nouo capellas, hospitalia, et alia pia loca.</p>
                    <p>Item prohibemus, ne deinceps quisquam capellas, oratoria, hospitalia, et alia pia loca in nostra ciuitate, uel diocesi edificet, uel altare aliquod in locis illis erigat, sine nostra licencia speciali. Altaria quoque per somnia, et manes quasi reuelaciones hominum constituti prohibemus, nos enim loca talia preter nostram, et sucessorum nostrorum licenciam constructa interdicto ecclesiastico decernimus subiacere, sed et altaria portatilia ita lata, et spaciosa fiant quod calix et hostia possint tute super illis conuenienti distancia collocari.</p>
                    <p>Rubrica contra tenentes res seculares in ecclesiis.</p>
                    <p>Res prophanas uel seculares, ut pote uestes, saccos cum annona, dolia cum uino, uel sine uino, et alia huiusmodi poni in ecclesiis prohibemus et posita precipimus amoueri, arcis operis et luminaria exceptis, et eciam confratie, horrta quoque et cameras in ea fieri inhibemus, et facta precipimus annoueri.</p>
                    <p>Rubrica qualiter esse debeat corporale palla.</p>
                    <p>Corporalem pallam, non de serico, aut de tinto, aut operibus uaniato, sed solum de simplici albo panno lineo fieri mandamus, precipientes, ut munda, et bene composita, et plicata sint, debet autem habere quatuor plicas in longitudine, in latitudine uero tres.</p>
                    <p>Rubrica contra uendentes bona ecclesiarum.</p>
                    <p>Item inhibemus quod nullus clericus, uel laicus salices, libros, uestes sacras, possessiones, uel iura ecclesie, uel alia ecclesiatica ornamenta, per se, uel per alium uendere, uel distrahere pignorari, obligare, permutare, uel alias alienare quomodolibet presumat absque nostra licencia speciali; qui uero contrafecerint, tam clerici, quam laici excommunicacionis incurrant ipso facto sentencias; qui autem in pignus tales res receperint scienter, eas illius ecclesie, cuius sunt libere restituere teneantur, nulla recuperata pecunia ab eadem; sed nec ecclesias, quelibet beneficia ecclesiastica ad collacionem, seu ordinacionem nostram pertinencia, uel res, uel possessiones, uel iura eorum aliquis fide iubendo, uel alio modo alienet, uel obliget pro debitis alienis, nec eciam absque nostra licencia speciali pro scripso, quod si fecerit ad solucionem debitorum talium sucessor eius, uel ecclesia minime teneatur, nisi creditor aperte probauerit pecuniam ipsam in utilitatem ecclesie fuisse conuersam.</p>
                    <p>Rubrica contra contrahentes debitum ultra quantitatem scriptam in constituciones</p>
                    <p>Statuimus quod nullus Abbas, uel priori, seu prepositus alicuius monasterii, seu ecclesia regularis debitum de cetero contrahat ultra 10 libras imperialis nullus archipresbyter, nullus prepositus, ultra 5; et nulla abbatissa, uel priorissa ultra tres, nullus rector alicuius ecclesie parochialis, uel clericus, uel minister aliterius hospitalis ultra 40 solidi sine nostra licencia speciali, sub pena excommunicacionis quam contrafacientes ipso facto incurrant, et nihilominus debitum, quod contrafactum erit contra hec sine iusta, et racionabili causa soluere teneantur, quos si contractum fuerit ab aliquo supradictorum ad id quod ultra dictam quantitatem excesserit ecclesiam ipsam, uel eius bona nequaquam obligata esse uolumus, uel ceneri, sed cassum, et irritum habeatur, et solum dampnum quod inde contigerit, personas tantum respiebat contrahentes.</p>
                    <p>Rubrica contra iudices seculare audientes causas in locis sacris.</p>
                    <p>Item ne Domini, uel iudices seculares, aut bailiui, uel officiales, seu nuncii curia secularis in ecclesiis, seu cemeteriis, uel ecclesiarum atriis  causas lites contestaciones, seu pleita audiant penitus prohibemus, sed nec sentencias ibi proferant precepta banna, edicta, subassaciones, uel execuciones facimus, uel aliquos, ad aliquam penam corporalem condempnatos per ipsa loca deducant, tales cuius sententie, et processus reprobantur a iure.</p>
                    <p>Rubrica contra pignorantes bona ecclesie uel clerici.</p>
                    <p>Item statuimus, quod si res uel pignora alicuius ecclesie, uel clerici, uel persone ecclesiastice absque iudicis auctoritate uiolenter capta, uel capte fuerint, et detenta captores, seu detentores huiusmodi moneantur a rectore loci, seu capellano curate, quod ea libere, et integre restituant, quod si forte sic moniti facere contempserint, ipsos quos ex tunc in his scriptis excommunicamus excommunicatos per rectores, seu capellanos eorumdem publice precipimus nunciari, et ab omnibus arctius euitari et si pignoracio, uel uiolencia huiusmodi per Dominos temporales, aut eorum auctoritate facta fuerit, requirantur ipsi, et simili modo moneantur, per eosdem rectores, et capellanos, ut res, et huiusmodi pignus libere, et integre absque nulla redempcione sumptuum restitui faciant cum effectu, alioquin ipsos eidem excommunicacionis sententie decernimus subiacere, quod si forte in eadem duricia perstiserint, cessetur a diuinis in parochia, uel parochiis in quibus commissa fuerint, et eciam in quibus iidem Domini morabuntur.</p>
                    <p>Rubrica contra ementes aliqua bona proprio nomine de pecunia ecclesiarum suarum.</p>
                    <p>Item interdicimus ne prelati, uel rectores qui habent uniuersalem administracionem bonorum ecclesiarum suarum, de pecunia ecclesiarum suarum acquisita emant possessiones, seu redditus perpetuos suo nomine, uel eciam alieno, sed ad opus ecclesiarum suarum, et earum nomine confici faciant instrumenta, alioquin tam quam fures, et sacrilegi punientur; Nullus autem laicorum sub excommunicacionis pena bona decedentium clericorum occasione ecclesie acquista occupare, aut detinere presumat, sed ad utilitatem ipsius ecclesie conseruentur; Sed ad hec iubemus, ut rectores, et beneficiati in edificiis, et recuperacionibus ecclesiarum, et domorum in libris quoque et ornamentis, et aliis ad diuinum cultum pertinentibus, uel necessariis iuxta facultates ipsarum ecclesiarum, et suorum beneficiorum studeant, cum opus fuerit taliter se habere, quod eorum exemplo parochiani, et alii ad hoc merito inuitentur precipue cum ipsi de iure ad talia possint cogi.</p>
                    <p>Rubrica contra celebrantes in calice ligneo uel alias turpi.</p>
                    <p>Item interdicimus omnibus sacerdotibus nostre ciuitatis, et diocesis, ne quisquam eorum cum calice ligneo, uel uitreo, uel plumbeo, seu aliter turpi, et inhonesto intra diocesis nostre fines ulterius celebrare presumat; Habeat igitur unaqueque ecclesia calicem cum patena nitidum, et decentem ut non sit horridum in eo sumere corpus, et sanguinem Domini nostri iesu Christi.</p>
                    <p>Rubrica quod rectores ecclesiarum habeant uasa nitida pro custodiendo corpore Christi.</p>
                    <p>Item precipimus omnibus rectoribus, et sacerdotibus, ut in suis ecclesiis habeant pixidem nitidam, et honestam, seu uasa stagnea, uel argentea munda, et nitida, in quibus possint Eucharistiam honeste custodire, et cum opus fuerit ad infirmos deferre.</p>
                    <p>Rubrica quod Archipresbyteri uisitent ecclesias suas, ac fieri faciant libros, et alia ornamenta.</p>
                    <p>Item districte precipimus omnibus Archipresbyteris, ut ecclesias suorum Archipresbyteratuum uisitantes, fieri faciant secundum facultates ecclesiarum libros superpellicias, et alia ornamenta ecclesiastica competencia, et domos necessarias, et decentes, et si quos, uel clericos, uel laicos, uel religiosos in hec contumaces inuenerint, uel rebelles nobis studeant intimare, ut ad hac per nos congruis urgeantur remediis.</p>
                    <p>Rubrica, quod in quolibet altari sit imago designans in cuius sancti nomine sit constructum.</p>
                    <p>Item precipimus, ut in una quaque ecclesia ante, uel supra quodlibet altare, sit imago, uel sculptura, seu pictura, uel scriptura, expresse designans, et cuilibet intuenti manifestans, in cuius sancti nomine, et honore sit ipsum altare constructum.</p>
                    <p>Rubrica contra absentantes se a parochia, et aliene iurisdiccioni se subiicientes.</p>
                    <p>Item statuimus et monemus, atque precipimus omnibus prelatis, et ecclesiarum rectoribus ciuitatis, et diocesis cremonensis ut in suis ecclesiis, infra duos menses a die recitacionis presentis constitucionis computandos, residenciam faciant personalem, nisi iusta, et necessaria causa tales excuset, de qua nobis fidem faciant, alioquin presentis constitucionis auctoritate ab ipsis beneficiis nouerint se suspensos, nisi de nostra abstinuerint licencia speciali.</p>
                    <p>Precipimus quoque ne aliqui Uicarios, pro se in ecclesiis suis constituant, nec ad custodiam uadant, nec peregre proficiscantur, neque diocesim nostram causa alibi morandi egrediantur, nec aliene iurisdiccioni se subiiciant, absque nostra licencia speciali, sub pena, uel penis eis nostro arbitrio imponendis.</p>
                    <p>Rubrica quod clerici faciant se promoueri ad sacros ordines infra annum.</p>
                    <p>Item statuimus, ut omnes clerici nostre ciuitatis, et diocesis beneficia habentes cum cura, uel imposterum habituri infra annum ad sacerdotium se faciant promoueri, secundum canonicas sancciones, alioquin ipso facto dictis beneficiis nouerint se priuatos.</p>
                    <p>Rubrica contra occupantes bona ecclesiastica, uel ecclesias absque titulo.</p>
                    <p>Preteriti temporis malicia in ciuitate, et diocesi nostra adeo inualuisse dignoscitur, ut non solum clerici propria auctoritate, et sine titulo, uerum quidem laici sine ullo titulo, quam plures ecclesias, et beneficia, et earum iura occupare presumant, in suarum aliorumque quamplurium animarum periculum detinent occupatas, et occupata.</p>
                    <p>Nos igitur huic letali morbo cupientes opportuni remedii medelam apponere, sub interminacione diuini officii districte precipimus, quatenus clerici, qui ecclesias, seu beneficia qualibet propria temeritate inuadere, occupare, uel absque institucione canonica recipere presumpserit, ut eas, uel  ea taliter occupatas, uel occupata, receptas, uel recepta detinere, non metuerint; Laici uero, qui quocumque modo ecclesias, uel beneficia detinent, ipsas ecclesias, et beneficia cum omnibus bonis mobilibus, et immobilibus, ac iuribus quoquomodo pertinentibus infra unum mensem, postquam presens constitucio in ciuitate Cremonensis fuerit publice promulgata, libere et absolute dimittant, ut ipsis ecclesiis, et beneficiis per nos, uel illos ad quos de iure in eisdem collacio, uel presentacio, aut eleccio, seu prouisio pertinet de personis idoneis ualeat prouideri.</p>
                    <p>Si qui uero clerici, aut laici hoc nostrum preceptum infra dictum terminum adimplere neglexerint, aut prouisionem ecclesiarum, seu beneficiorum huiusmodi quoquomodo presumpserint impedire, quod non prouideatur eisdem; clericos non solum dictis ecclesiis, aut beneficiis, uerum omnibus aliis beneficiis ecclesiasticis, que infra nostram diocesim; obtinent omnino priuamus, et inhabiles reddimus ad illa, uel alia intra terminos nostra diocesis obtinenda: insuper supradictos laicos excommunicacionis uinculo innodamus, a quo non nisi per nos, uel cui duxerimus commitendum absolucionis beneficium ualeant obtinere, nisi in mortis articulo, uel periculo, uel necessitate urgente, et tunc tamen careant ecclesiastica sepultura, donec ecclesie occupate, aut detente per eos, ut predictum est fuerint libere, et absolute dimisse, ac de fructuum earumdem ad mandatum nostrum, uel Uicarii nostri sit integre satisfactum, omnesque religiosos, et clericos seculares, qui tales scienter ad sepulturam receperint, per unum annum ab officio, et beneficio decernimus esse suspensos.</p>
                    <p>Rubrica contra illos, qui fuerint adepti beneficia post mortem Domini Ponzii, usque ad aduentum Uicarii Domini Episcopi.</p>
                    <p>Ad officii nostri curam spectat, ut animarum pericula prout est possibile euitentur; ideoque statuimus, ut omnes clerici cuiuscunque status, et condicionis existant, qui adepti sunt aliquas dignitates, aut ecclesias cum cura, uel sine cura, seu alia beneficia, quocunque nomine censeantur in ciuitate, uel diocesi nostra a tempore uacacionis nostri Episcopatus per mortem bone messer Ponzii de Ponzonibus olim Episcopi Cremonensis usque ad aduentum Uicarii nostri ad ciuitatem Cremonensis infra duos menses postquam presens constitucio fuerit promulgata nobis tituli sue possessionis fidem facere debeant, alioquin dignitatibus ecclesiis curatis, et non curatis, ac aliis beneficiis predicto tempore acquisitis ex nunc uolumus, et decernimus esse priuatos.</p>
                    <p>Rubrica contra eligentes antequam uacacionem beneficii.</p>
                    <p>Cum promissiones ecclesiarum, et beneficiorum antequam uacent sint a sacris canonibus prohibite, statuimus, ut nulla promissio, seu eleccio, uel recepcio, aut prouisio alicuis ecclesie, uel beneficii, cuiuscunque condicionis fiat alicui, antequam uacet.</p>
                    <p>Si quis autem electus, uel receptus fuerit contra hanc constitucionem, tales promissiones, elecciones, seu recepciones, aut prouisiones decernimus irritas, et inanes, et tam recepti, seu electi, quam recipientes, uel eligentes ipso facto sint excommunicacionis uinculo innodati, predictam tantum constitucionem uolumus extendi ad ecclesias prelatos habentes.</p>
                    <p>Rubrica contra prohibentes ingressum ecclesie, propter debitum proprium.</p>
                    <p>Item districte precipimus omnibus Archipresbyteris, et aliarum ecclesiarum rectoribus, ne propter debitum proprium, uel ecclesia sue propria auctoritate denegare presumat, quibuscunque personis ingressum ecclesie, aut aliqua ecclesiastica sacramenta.</p>
                    <p>Rubrica, quod per rectores ecclesiarum moneantur heredes defunctorum, qui legauerunt ad pias causas.</p>
                    <p>Item statuimus, quod quandocunque in aliqua parochia cuiuscunque capellani testamentum, uel aliquam ultimam uoluntatem ordinare, uel disponere contigerit, post mortem testatoris per eiusdem rectorie, capellanarie, siue parocchie rectorem, moneantur heredes, uel heres, uel ipsius ultime uoluntatis executor, siue executores, uel ille, seu illi penes, quem, uel quos scriptura ultima uoluntatis fuerit, quod ipsam infra 40 dies a tempore obitus testatoris computandos nobis, uel Uicario nostro apertam, uel aperiendam exhibeant, ne eleemosine, seu legata ad pias causas remaneant insoluta, et ut pia ultima testatoris uoluntas debitum sorciatur effectum, quod si infra premissos 40 dies exhibita non fuerit, post decem dies post dictos 40 immediate sequentes, id nobis, uel Uicario nostro notificet loci capellanus, uel rector, ut eadem defuncti disposicio modo debito requiratur, et detentores ipsius tamquam suppressores eiusdem scripture, uel disposicionis si necesse fuerit pena debita puniantur.</p>
                    <p>Item statuimus, ut heredes, uel successores defuncti, qui iurauerant soluere, seu reddere pecuniam, uel res alias, seu legata moneantur, ut sicut ille iurauerat ipsi ita adimpleant, et ad hec si necesse fuerit per censuram ecclesiasticam, sicut iustum fuerit compellantur.</p>
                    <p>Rubrica, quod parochiani postulent rectorem suum quando uoluerint testari.</p>
                    <p>Quia nihil est, quod magis debeatur hominibus, quam ut eorum supreme, et ultime uoluntates impleantur, statuimus, atque ordinamus, ut quicunque de bonis suis testari, atque de anima sua disponere uoluerit rectorem suum, seu capellanum, curatum, qui eius noscere debet conscienciam, et condicionem, et a quo ecclesie sacramenta uiuens recipit aduocet, per quem salubrius iuuari, et dirigi poterit in his que ad salutem anime sue pertinent peragendis.</p>
                    <p>Rubrica questoribus non admittendis sine litteris.</p>
                    <p>Quia plurimi se esse questores hospitalium ecclesiarum, et locorum religiosorum, et piorum, falso mentientes falsas litteras portant, aliqui eciam falsa, et adulterina signa imponunt, sibi nonnulli quoque sanctuaria se deferre pretendentes, abusiones multas, et in religionum ecclesiarum, ac locorum quorum nomine questus exercent infamiam et scandalum plurimorum, idcirco uolentes circa hec remedium quale possumus adhibere, uobis omnibus, et singulis Archipresbyteris, et aliis ecclesiarum rectoribus, in uirtute sancte obedientie precipimus, ut de cetero nullum questorem in uestris ecclesiis, sine Apostolicis, uel Mediolanensis uel nostris litteris admittatis, necnon cum Apostolicis, uel Mediolanensis uel nostris eos sanctuariis, uel reliquiis crucibus, seu cedulis uti sinatis, nisi ad ipsum specialiter Apostolice, Mediolensis aut nostre littere prohiberent, sed nec tunc ultra quod Apostolice, Mediolanensis aut nostre littere continebunt in plebis decepcionem, et scandalum eos aliqua dicere permittatis.</p>
                    <p>Remissiones quoque seu indulgencias per alios, quam per Dominum Papam, et per Archiepiscopum Mediolanensis seu per nos concessas publicari nullatenus permittatis, ab eisdem tantum questoribus, occasione faciendi questum nihil omnino exigere, aut ex facto oblatum recipere presumatis, qui uero falsis litteris uti inuenientur capti ad nos ducantur.</p>
                    <p>Rubrica contra celebrantes curam animarum, si sibi commissa non fuerit.</p>
                    <p>Item districtius inhibemus ne aliquis sacerdos non habens parochiam, siue animarum curam, matrimonia celebret corpora defunctorum speliat, et baptizet, confessiones audiat, Eucharistiam, et alia ecclesiastica sacramenta populo ministret sine nostra, aut illius cui animarum cura in loco illo commissa est licencia speciali.</p>
                    <p>Rubrica contra sacerdotes appropriantes sibi aliena damna in presencia assignata.</p>
                    <p>Item districte precipimus omnibus sacerdotibus cuiuscunque condicionis existant, ne res alienas, seu damna data, seu fore facta sibi, aut aliis restituent, uel emendent in penitencia assignata restituere, seu emendare non differant, sed infra octo dies restituere procurent, nec sibi, uel suis retinere presumant, sed mora cum fraude cessantibus illis integraliter restituant, quibus est restitucio facienda, alioquin quod receperunt cum uerencundia publice restituere et tantundem de suo pauperibus erogare cogentur.</p>
                    <p>Rubrica contra ponentes capellanum in ecclesia sine licencia Episcopi.</p>
                    <p>Item statuimus, ut nullus rector uicariam alicuius ecclesia in diocesi nostra a quocunque recipere, uel eciam tenere presumat, nisi a nobis illius curam receperit animarum. Nullus quoque Prior, siue rector alicuius ecclesie, siue sit regularis, siue secularis, in ecclesia sua capellanum aliquem ponat ad curam animarum ibi exercendam sine nostro consilio, et consensu.</p>
                    <p>Rubrica contra monacos curam animarum exercentes.</p>
                    <p>Item statuimus, quod in ecclesiis parochialibus, in quibus monaci populus per monacos non regatur, nec per eos animarum cura exerceatur.</p>
                    <p>Rubrica contra religiosos ponentes nouos censos.</p>
                    <p>Item statuimus, quod nulli religiosi ecclesiis, capellanis, seu beneficiis, nostre diocesi nouos censos imponant, nec ueteres augeant, nec prouentus, uel partem prouentuum, seu bona, uel iura alicuius ecclesie, capellanie, seu beneficii suis, uel suorum prioratuum, seu monasteriorum, uel membrorum illorum usibus applicare presumant.</p>
                    <p>Rubrica contra suscipientes, uel retinentes curam animarum post ingressum religionis.</p>
                    <p>Item statuimus, quod nullus Presbyter donatus, aut conuersus cuiuscunque religionis, seu qui professionem sui, seu obedienciam fecerit regularem, siue iam habitum religionis susceperit, siue nudam susceperit curam animarum in diocesi nostra, sine nostra licencia speciali recipere, uel exercere, uel habitum retinere presumat, sed et si aliquis curatus, seu a nobis beneficiatus nostre diocesis efficiatur donatus, uel conuersus, cuiuscunque religionis, curam, seu beneficium huiusmodi infra trium mensium spatium a tempore sua conuersacionis, seu donacionis huismodi dimittere teneatur, alioquin contra facientes excommunicacionis uinculo innodamus, et insuper curas quas tenente ex tunc uacare decernimus.</p>
                    <p>Rubrica quod fiat commemoracio in officio de Beatis Himerio, et Homobono, et de sancto proprii loci.</p>
                    <p>Item precipimus, quod in singulis ecclesiis nostri Episcopatus omni die ad uesperas, et nocturnos de Beatis Himerio, et Homobono, et de illo sancto, in cuius nomine principaliter ecclesia, in qua diuinum officium dicitur, constructa est, fiat commemoracio specialis, et eorum festa studeant celebrare solemniter.</p>
                    <p>Rubrica contra permittentes filios suos sibi ministrare in celebracione.</p>
                    <p>Item precipimus omnibus sacerdotibus, ne eis celebrantibus in altari, sibi tunc filios suos ministrare permittant.</p>
                    <p>Rubrica de libris habendis eumdem ritum seruantibus, prout ecclesia Cathedralis.</p>
                    <p>Item iubemus omnibus religiosis, et secularibus curas, et populos gerentibus nostre ciuitatis, et diocesis ut libros ecclesiasticos habeant, et eum ritum, et modum in dandis, et administrandis sacramentis ecclesiaticis, nec non in diuinis atque nocturnis diuinis officiis teneant, et obseruent, que tenet, et obseruat nostra ecclesia Cremonense Decens quoque est ut historie sue legende illorum sanctorum, quorum corpora in nostra diocesi requiescunt, in una quaque nostre diocesis ecclesia habeantur; illud tamen districte precipimus; ut quelibet ecclesia, in qua corpus alicuius sancti requiescere dicitur, illius historiam habeat, seu legendam.</p>
                    <p>Rubrica contra celebrantes absque aliquo sacro indumento.</p>
                    <p>Item precipimus, ut nullus presbyter, aliquo sacro indumento ordinato ad celebrandum, pretermisso, celebrare presumat.</p>
                    <p>Rubrica ne pueri preparent sacerdoti calicem, de hostiam.</p>
                    <p>Item prohibemus, ut pueri cum uino calicem, et hostiam non preparent sacerdoti celebrare uolenti, sed uel ipse sacerdos, uel alius adultus, et discretus hoc agat, ipse tamen sacerdos semper aquam in calicem mittat.</p>
                    <p>Rubrica contra benedicentes secundo nubentes.</p>
                    <p>Item statuimus, ut nullus sacerdos secundo nubentes benedicere presumat, siue uir transeat a secundas nupcias, siue mulier hoc enim non est iterabile sacramentum, si tamen uir, uel uxor, qui in primis nuptiis benediccionem non recipiunt ad secundas nupcias trasierint, et contraxerit cum illis qui alias benedicti non fuerint, nihil prohibet tales nupcias benedici, licet autem coniuges qui benediccionem receperunt se carnaliter non cognouerint, alter eorum ad secunda uota transiens, benedici non debet.</p>
                    <p>Rubrica quod habentes curam animarum absoluant animas parochianorum suorum defunctorum.</p>
                    <p>Item precipimus, ut rectores, et curati statim audita morte alicuis sui parochiani, uel parochiane absoluat animam illius cum Psalmo De profundis, et Kyrie eleison, et Pater noster. Uersiculus A porta inferi, cum oracione. Inclina Domine aurem tuam, uel alia.</p>
                    <p>Rubrica quod in ecclesia consecrata sanguinis effusione, uel alias uiolata non celebretur.</p>
                    <p>Item statuimus, ut in ecclesia consecrata sanguinis, uel feminis effusione, aut incendio, uel uiolencia polluta, priusquam per nos fuerit reconciliata, arctius prohibemus diuina officia celebrari; Sed si coemeterio consecrato hoc contigerit, uel si excommunicatus, uel infidelis ibi sepultus sit, tunc ante reconciliacionem per nos factam, nec in ecclesia celebretur, nec in coemeterio sepelietur cum enim ecclesie et coemeterii una et eadem unitas esse noscatur, uno uiolato, aliud uiolatum esse merito censetur.</p>
                    <p>Rubrica contra admittentes ad confessionem parochianum alterius.</p>
                    <p>Item statuimus, ut nullus sacerdos cui a nobis cura animarum commissa non fuerit, parochianum alterius ad confessionem admittat absque nostra licencia speciali, nisi forte parochiali sacerdote in agritudine constituto, uel tanta fuerit populi multitudo, quod ad confessiones audiendas parochialis sacerdos sufficere non possit, in quibus casibus concedimus, quos hec possit de parochi licencia sacerdotis, et eciam in graui articulo necessitatis, quamuis omnes fideles in tribus anni temporibus, uidelicet in Natali, in Pascha, et in Pentecoste ad communionem corporis, et sanguinis Domini sint monendi. Precipimus ut clerici saltem bis, laici uero semel in anno, capellano suo, seu rectori in cuius parochia degunt, uel alii de eius licencia, sua confiteantur peccata, cum saltem in Paschate Eucharistiam recipiant, nisi de licencia sui obstinuerint sacerdotis.</p>
                    <p>Rubrica de casibus peccatorum Episcopo reseruatis.</p>
                    <p>Quoniam circa maiora, maius periculum uertitur, iccirco circa ea cautius est agendum; interdicimus ergo omnibus Presbyteris, Prelatis, et ecclesiarum rectoribus, et cuilibet alii nostre ciuitatis; et diocesis confessiones audienti, ne in casibus peccatorum quos nobis reseruamus quemquam, nisi in mortis articulo constitutum absoluere presumant, sed ad nos, seu ad penitenciarium nostrum illum fideliter remittere curent, saluis iuribus, et priuilegiis capituli canonicorum, et ecclesie cremonensis et quorumlibet aliorum in hoc ius habentium; Ne autem aliquis pretextu ignorantie in talibus se ualeat excusare, aliquos ex illis hic duximus exprimendos.</p>
                </div>
                <div>
                    <head>Capitulum 1</head>
                    <p>Primo quidem mittendi sunt ad nos, commutacionem uotorum postulantes, et uotorum uiolatores, ac post uotum castitatis contrahentes.</p>
                </div>
                <div>
                    <head>Capitulum 2</head>
                    <p>Contrahentes cum muliere prima uiuente, et continens, religionem intrans, et sacrum ordinem suscipiens, inuita uxore propria, post carnalem copulam subsecutam.</p>
                </div>
                <div>
                    <head>Capitulum 3</head>
                    <p>Confessus se credidisse hereticam prauitatem, et se hereticos receptasse, et participasse, et eis facisse</p>
                </div>
                <div>
                    <head>Capitulum 4</head>
                    <p>Simoniacus quocunque genere simonie, preterquam si mentalis fuerit simonia.</p>
                </div>
                <div>
                    <head>Capitulum 5</head>
                    <p>Ab alieno Episcopo, sine licencia Episcopi proprii ordinatus, uel tonsuratus.</p>
                </div>
                <div>
                    <head>Capitulum 6</head>
                    <p>Homicidium committens facto precepto, consilio, consensu, et hortacione, uel quolibet alio modo.</p>
                </div>
                <div>
                    <head>Capitulum 7</head>
                    <p>Concipiens filium a non suo uiro, quem uir credens suum esse, filium nutrit, et in preiudicium suorum sibi heredem instituit, uel instituere intendit.</p>
                </div>
                <div>
                    <head>Capitulum 8</head>
                    <p>Uir, qui in mortem coniugis, et uxor, que in mortem uiri effectualiter machinatur.</p>
                </div>
                <div>
                    <head>Capitulum 9</head>
                    <p>Presbyter celebrans in ecclesia, uel parochia interdicta, et secundas nupcias benedicens.</p>
                </div>
                <div>
                    <head>Capitulum 10</head>
                    <p>Clericus, uel laicus, scienter corpus excommunicati, uel eciam tempore interdicti non excommunicati, in coemeterio sepeliens.</p>
                </div>
                <div>
                    <head>Capitulum 11</head>
                    <p>Excommunicatus a canone in illis casibus, in quibus Episcopus dispensare potest.</p>
                </div>
                <div>
                    <head>Capitulum 12</head>
                    <p>Matrimonium contrahens clandestine, et omnes qui scienter intersunt, et qui secundum antiqua statuta ecclesia Mediolanensis uel Cremonensis excommunicacionis uinculo sunt ligati.</p>
                </div>
                <div>
                    <head>Capitulum 13</head>
                    <p>Falsarius litterarum Apostolicarum, siue Episcopalium, siue Uicarii nostri, siue publicorum instrumentorum.</p>
                </div>
                <div>
                    <head>Capitulum 14</head>
                    <p>Sacerdos celebrans in altari non consecrato, uel sine sacris indumentis celebrans, et non ieiunus; item non ordinatus in Presbyterum celebrans missam, et non ordinatus in Diaconum solemniter, et publice in ecclesia Euangelium legens, et non ordinatus in Subdiaconum, solemniter, et cum indumento subdiaconi epistolam in Missarum solemniis legens.</p>
                </div>
                <div>
                    <head>Capitulum 15</head>
                    <p>Clericus iurans tactis sacrosanctis euangeliis, et periurans, et quandocunque dubitatur an iuramentum sit seruandum, uel non.</p>
                </div>
                <div>
                    <head>Capitulum 16</head>
                    <p>Ubicunque est solemnis penitencia iniungenda, non tamen dicimus de publica.</p>
                </div>
                <div>
                    <head>Capitulum 17</head>
                    <p>Incendiarii, et effractores ecclesiarum, domorum ecclesiasticarum, et messium, et nocturni depopulatores agrorum, et famosi latrones, qui in itineribus insidiantur.</p>
                </div>
                <div>
                    <head>Capitulum 18</head>
                    <p>Per saltum aliquo ordine pretermisso, uel eciam furtiue, et contra prohibicionem promotus, et rebaptizatus, et reordinatus, et reconfirmatus.</p>
                </div>
                <div>
                    <head>Capitulum 19</head>
                    <p>Excommunicatus, suspensus, uel interdictus, missam scienter celebrans, uel officium suum sic ut prius solemniter agens, et qui excommunicatus, uel interdictus ordinem, uel beneficium suscepit.</p>
                </div>
                <div>
                    <head>Capitulum 20</head>
                    <p>Cohabitens cum moniali sacrata, uel non, uirgine uel non.</p>
                </div>
                <div>
                    <head>Capitulum 21</head>
                    <p>Defloracio uirginis vi oppresse, uel rapte.</p>
                </div>
                <div>
                    <head>Capitulum 22</head>
                    <p>Opprimens, seu perimens prolem suam studiose, uel negligenter, ante partum, uel post.</p>
                </div>
                <div>
                    <head>Capitulum 23</head>
                    <p>Quomodolibet abutens crismate, uel hostia, aut alia re sacrata.</p>
                </div>
                <div>
                    <head>Capitulum 24</head>
                    <p>Rapinam, uel sacrilegium committens.</p>
                </div>
                <div>
                    <head>Capitulum 25</head>
                    <p>Scienter baptizans proprium filium, uel eciam filium uxoris sue ex alio uiro, et e conuerso, preterquam in articulo necessitatis, et tunc aliis deficientibus.</p>
                </div>
                <div>
                    <head>Capitulum 26</head>
                    <p>Si ecclesia, maxime consecrata, luxuriam committens, et humanum semen quocunque modo studiose ibi emittens.</p>
                </div>
                <div>
                    <head>Capitulum 27</head>
                    <p>Scienter cohabitens cum iudea, uel saracena, uel pagana, uel e conuerso.</p>
                </div>
                <div>
                    <head>Capitulum 28</head>
                    <p>Uerberans patrem, uel matrem, uel alias eis enormes iniurias arrogans.</p>
                </div>
                <div>
                    <head>Capitulum 29</head>
                    <p>Sortilegi, diuini, malefici, incantatores, augures, aruspices, demones pro quacunque causa inuocantes, uel similia facientes.</p>
                </div>
                <div>
                    <head>Capitulum 30</head>
                    <p>Contrahens matrimonium post sponsalia cum aliis, iuramento interposito, contracta, illis prius non dissolutis per ecclesiam.</p>
                </div>
                <div>
                    <head>Capitulum 31</head>
                    <p>Uiolator ecclesie, uel coemeterii.</p>
                </div>
                <div>
                    <head>Capitulum 32</head>
                    <p>Peccatum sodomiticum committens, uel cum brutis commiscens.</p>
                </div>
                <div>
                    <head>Capitulum 33</head>
                    <p>Incestum committens cum quibuslibet consa[n]guineis, uel affinibus.</p>
                </div>
                <div>
                    <head>Capitulum 34</head>
                    <p>Sacerdos, uel minister, quorum culpa, uel negligencia aliquod inhonestum circa sacramentum altares euenerit.</p>
                </div>
                <div>
                    <head>Capitulum 35</head>
                    <p>Cognoscens consa[n]guineam uxoris sue, siue sponse, et cognita a consa[n]guineo uiri sui, siue sponsi, siue ante contractura matrimonium, et consumatum, uel sponsalia, siue post.</p>
                </div>
                <div>
                    <head>Capitulum 36</head>
                    <p>Procurans quocunque modo, siue in se siue in alia sterilitatem.</p>
                </div>
                <div>
                    <head>Capitulum 37</head>
                    <p>Blasphemans publice Deum, uel Matrem eius, uel sciens, et falsum testimonium proferens, et laicus transgressor iuramenti, qui tamen post transgressionem satisfecerit de eo quod iurauerit facere, uel seruare.</p>
                </div>
                <div>
                    <head>Capitulum 38</head>
                    <p>Sacerdos cohabitens cum ea, quam baptizauit, uel confessionem audiuit, et eciam quilibet cohabitens cum ea que qualibet sibi affinitate est coniuncta.</p>
                </div>
                <div>
                    <head>Capitulum 39</head>
                    <p>Contrahens matrimonium cum ea, quam cognouit per adulterium, superstite legitima uxore, uel econuerso.</p>
                </div>
                <div>
                    <head>Capitulum 40</head>
                    <p>Mulier cuius uir diu abfuit, et de illius morte certitudinem non habens, contra prohibicionem ecclesie, matrimonium cum aliquo contrahit.</p>
                    <p>Generaliter autem peccatores mittendi sunt ad nos pro quolibet enormi crimine parochiani scandalizante, et ubicunque difficultas, uel ambiguitas inuaderit propter impericiam confessoris, uel eciam propter casus nouitatem, ut per nos si fieri poterit expediantur, uel ad sedem Apostolicam transmittatur.</p>
                    <p>Inferiores autem mutandi, uel mitiganti, seu interpretandi penas iniunctas, sibi omnino nouerint licenciam interdictam.</p>
                    <p>Ceterum si committens aliquod de premissis a confessore monitus, et inductus, nullo modo ad penitenciam uenire uoluerit, si eius peccatum occultum fuerit, quam citius commode poterit confessor super hoc consilium nostrum exposeat.</p>
                    <p>Si uero manifestum fuerit ad nos precise uenire cogatur nisi forte adeo senex, uel corpore debilis sit, ut uenire non possit, et tunc idipsum sacerdos nobis significare procuret, uel nisi sit in mortis articulo constitutus.</p>
                    <p>Rubrica contra celebrantes matrimonium inter aliquos qui non sint etatis nubilis.</p>
                    <p>Item inhibemus rectoribus, et sacerdotibus ne matrimonia inter aliquos qui non sunt etatis nubilis siue ambo, siue alter tantum deficiat in etate, uel eciam ubi dubitatur utrum matrimonium teneat, uel non, uel si de hoc lis mota fuerit, solemnizare in ecclesia presumat, sine nostra, aut Uicarii nostri licencia speciali.</p>
                    <p>Rubrica contra dantes aliquid pro ordinibus, uel beneficio obtinendo.</p>
                    <p>Item statuimus, atque precipimus, quod pro beneficiis ecclesiasticis, seu ordinibus obtinendis, uel pro iusticia reddenda aliquid ex pacto non detur, alioquin dans, seu soluens, quod dederit, et tantumdem de suo proprio perdat.</p>
                    <p>Recipientes uero, illud quod recipit, et tantumdem nomine pene camerario infra mensem a die solucionis, et recepcionis, dare, et soluere, et restituere teneatur, alioquin presentis constitucionis, auctoritate excommunicacionis sentenciam post lapsum eiusdem mensis se nouerit incursurum.</p>
                    <p>Rubrica contra illegitime natos facientes se promoueri ad aliquem ordinem.</p>
                    <p>Item precipimus, ut nullus illegitime natus ad primam tonsuram, uel quoslibet ecclesiasticos ordines, uel beneficia ecclesiastica se ingeret, uel presentet, seu presentari faciat absque legitima dispensacione; qui uero contrarium fecerit, et qui talem scienter presentauerit preter penam iuris, excommunicacionis uinculo innodamus; illegitimi quoque beneficia ecclesiastica, absque sufficienti dispensacione obitnentes ispo facto, ipsis beneficiis nouerint se priuatos.</p>
                    <p>Rubrica de nunciis mittendis pro crismate, et oleo sancto.</p>
                    <p>Item precipimus omnibus rectoribus ecclesiarum, seu capellanis, ut nuncios idoneos ad crisma, et sanctum oleum deferendum, qui cum debita reuerencia illa deferant, et custodiant, ne sinistra a manus illa contigere possit, nec unus nuncius, nisi pro tribus, aut quatuor ecclesiis ad plus deferat; se nec rector ab alio recipiat nouum crisma, priusquam autem nouum recipiant, uetus super fontes infondant, et ampullas, seu uascula olei, et crismatis, super eosdem fontes, diligenter abluant.</p>
                    <p>Si autem contigerit oleum, crisma, ali cui deficere ante finitum annum, statim ad Archipresbyterum, et ad uicinas ecclesias mittat, et si ab eis haberi non poterit, uel absque periculo expectare, si aliquid residui fuerit, admisceatur illi residuo crismatis, uel olei, aliud oleum non consecratum, et ex eis faciet, quod incumbet, quoniam sacrum trahit ad se non sacrum.</p>
                    <p>Rubrica contra sacerdotes non custodientes diligenter sacramenta.</p>
                    <p>Item precipimus omnibus sacerdotibus, ut Eucharistiam, fontes, crisma, oleum sanctum fideliter, diligenter, et deuote custodiant, ea sub fidis clauibus collocantes, ne manus nefaria ad ea possit extendi.</p>
                    <p>Qui uero incaute in locis clauibus non firmatis, et diligenter, et fideliter custoditis ea reliquerit, tribus mensibus debeat ab officio suspendi, et si per eius incuriam, seu negligenciam, mus, uel aliud animal illud corroserit, ultra predictos tres menses 40 diebus peniteat, arbitrio confessoris.</p>
                    <p>Si uero aliqua enormia, seu nef√°ria inde fieri contigerit, grauiori subiaceat ulcioni.</p>
                    <p>Rubrica contra permittentes se tonsurari ab alieno Episcopo.</p>
                    <p>Item prohibemus, ne aliquis nostre ciuitatis, et diocesis ab alieno Episcopo se permittat, uel faciat sine nostra licencia tonsurari in clericum, uel eciam ordinari, alioquin suscepti ordinis beneficio carebit, ad quem nequaquam restituetur, nisi peracta penitencia condigna de transgressione, et contempto huiusmodi.</p>
                    <p>Rubrica contra non obseruantes sentencias excommunicacionis latas per Episcopum.</p>
                    <p>Item precipimus omnibus prelatis, rectoribus, et beneficiatis ecclesiarum ciuitatis, et diocesis Cremonensis sub excommunicacionis pena, ut sentencias interdicti excommunicacionis, et suspensionis, quas nos, uel Uicarius noster tulerimus, uel alius auctoritate nostra, ex qua eas sciuerint esse latas, debeant obseruare, postpositis odio, gracia, uel timore, et quantum in eis fuerit, faciant ab aliis obseruari, sub excommunicacionis pena, quam ipso facto incurrant, qui predicte constitucionis contemptores extiterint.</p>
                    <p>Rubrica contra clericos beneficiatos stantes per annum in excommunicacione.</p>
                    <p>Item statuimus, quod clerici beneficiati, qui per annum in excommunicacione extiterint, et negligentes in petenda absolucione fuerint, omni beneficio iam adepto priuentur, nisi cum eis per nos fuerit misericorditer dispensatum.</p>
                    <p>Rubrica contra tenentes instrumenta debitorum.</p>
                </div>
                <div>
                    <head>Explicit</head>
                    <p>Item denunciamus, et declaramus quod omnes illi, qui retinent scienter contra uoluntatem debitorum, instrumenta ipsorum debitorum, de quibus est eis plene satisfactum, sint excommunicati.</p>
                    <p>Rubrica contra usurarios.</p>
                    <p>Cum usurarum crimen utriusque testamenti pagina detestetur, precipimus, quod nullus omnino usuras, aut alios contractus illicitos in fraudem usurarum simulatos, in ciuitate, uel diocesi Cremonensis exercere presumat, dando pecuniam mutuo pro remuneracione pecunie, uini, frumenti, uel olei, seu alterius rei, uel possessiones in pignus recipiendo, seu illas emendo, sub condicione, ut cum pecunia redditur, possessio, seu pignus reddatur, lucrando fructus pro obligacione possessionis, seu pro ea fructum annuum recipiendo, uel aliquem contractum faciendo, qui iuris interpretacione usurarius, seu simulatus in fraudem usurarum censeatur, uel alias prohibeatur a iure; si quis autem contra prohibicionem, et preceptum nostrum uenire presumpserit, statuimus, ut secundum penas canonum, et alias arbitrio nostro puniatur; quod si post hanc nostram prohibicionem, et constitucionem in clero quisquam extiterit, qui huiusmodi detestandis usurarum lucris insistat, ipso facto ab officio, et beneficio sit suspensus, alias secundum canones, et nostro arbitrio puniendus.</p>
                    <p>Rubrica contra absoluentes usurarios.</p>
                    <p>Cum certe pene contra usurarios sint a canonibus constitute, que per presbyteros seculares, et eciam regulares nostre ciuitatis, et diocesis in preiuditium animarum suarum, et eciam aliorum indebite obseruantur, ideoque statuimus, ut nullus presbyter secularis, seu regularis, cuiuscunque dignitatis, uel condicionis existat, absque nostra, uel uicarii nostri licencia speciali, aliquem usurarium manifestum absoluere presumat, nisi in eo casu, in quo ad nos, uel ad uicarium nostrum commode sine periculo animarum non posset habere recursum, in quo casu uolumus eos absolui secundum formam constitucionis fel. rec. Gregorii Pape 10. edite in Concilio Lugdunensis que incipit, quamquam liber 6 contra usurarios etc.</p>
                    <p>Si quis autem transgressor nostre constitucionis extiterit ab officio, et beneficio per unum annum decernimus esse suspensum.</p>
                    <p>Rubrica contra falsantes litteras et sigilla.</p>
                    <p>Quoniam nonnulli iniquitatis filii uariis, et diuersis modis litteris diuersis abutuntur in graue scandalum, et perniciem plurimorum. Idcirco tantis uolentes occurrere periculis, statuimus atque precipiendo mandamus, ut nullus clericus, aut laicus religiosus, aut secularis nostre ciuitatis, et diocesis, seu quicunque infra diocesis nostre limites quomodolibet per se, uel per alium litteras seu sigilla nostra, et curie nostre, uel eciam litteras Apostolicas, aut legatorum, seu delegatorum sedis eiusdem, uel curie Mediolanensis quomodolibet per se, uel per alium falsare presumat, aut eis quomodolibet abuti per alios, uel per se ipsos falsatis scienter uti, siue iudices fuerint, siue partes procuratores, siue eciam aduocati, uel alii quicunque alioquin in omnes, et singulos contrafacientes, in his scriptis excommunicacionis sentenciam promulgamus.</p>
                    <p>Rubrica quod ministri hospitalium reddant omni anno racionem Episcopo.</p>
                    <p>Item statuimus, ut omnes rectores siue ministri hospitalium ciuitatis, et diocesis cremonensis nostre iuridisccionis teneantur nobis, uel alteri cui duxerimus committendum, semel in anno sue administracionis reddere racionem, et de omnibus fructibus, qui ad manus eorum peruenerint, et de omni statu hospitalium gubernatorum per eos.</p>
                    <p>Si quis autem inuentus fuerit negligens in reddendendo huiusmodi racionem, ut in presenti constitucione continetur, sentenciam excommunicacionis incurrat, et ab administracione amoneatur, et interim sub fide custodia teneatur, donec sue administracionis reddiderit racionem plenarie.</p>
                    <p>Conuersi autem, et sorores ipsos suos ministros deliquentes nobis debeant accusare infra 15 dies post lapsum anni, in quo non fuerit reddita racio supradicta, et hec eis, sub pena excommunicacionis precipiendo mandamus.</p>
                    <p>Rubrica contra tenentes aliqua bona, seu iura Episcopi Cremonensis.</p>
                    <p>Iniuncti nobis officii cura nos sollicitat, et commissa preterita nos impellunt, ut tam presentis innouati statuti, quam debitarum adieccione penarum nostris, atque Cremonensis ecclesia indemnitatibus consulamus.</p>
                    <p>Quia igitur nonnulli bona, et iura nostra, et ecclesie cremonensis spiritualia ecclesiastica, et temporalia modis uariis occupare, et occupata, ac occultata detinere timore Dei postposito non uerentur, in nostrum, et ecclesie nostre non modicum detrimentum, animarum suarum periculum, et scandalum plurimorum, licet nostrorum ac ecclesie Cremenonensis bonorum, ac rerum spiritualium, ac temporalium occupatores, detentores, occupatores, fautores, et participes eorum, tam auctoritate nostra per nos, quam uenerabiles uiros Dominos Abbatem Sancti Laurentii, ordinis Sancti Benedicti, et prepositum ecclesie sancte Agate Cremonensis auctoritate Apostolica, iudices super his a summo Pontifice delegatos, sint iam diu est, suis culpis exigentibus uinculo excommunicacionis astrict(o); alii uero feuda, et retrofeuda bona, et iura, que a nobis, et cremonensis ecclesia tenent, seu tenere debent ab alii reconoscere, uel aliis submittere non formidant; idcirco presentis constitucionis decreto sancimus, et precipimus, et alias auctoritate nostra per nos, et auctoritate Apostolica per supradictos iudices preceptum pronunciatum, et firmatum esse meminimus, non intendentes per hoc in aliquo preiudicare aliis processibus nostris, uel iudicum predictorum, uniuersis, et singulis, tam clericis, quam laicis, et tam maribus, quam mulieribus, cuiuscunque status condicioni sue existant, qui aliquas possessiones, et res, seu aliqua bona, et iura, tam spiritualia, quam temporalia, quecumque nomine censeantur, ad nos, seu Episcopatum nostrum spectancia, quocunque modo indebite per se, uel per alios habuerint, tenuerint, uel habeant, seu detineant, distraxerint, occupauerint, nec non participantibus, et fautoribus eorum, ac consciis, et scientibus predictorum, ut possessiones res, et bona, ac iura nostra et Episcopatus nostri prefati, absque nostra, et antecessorum nostrorum legitima licencia, et assensu quocunque alio titulo occupata per nos, et suprascriptos iudices delegatos reuocata plene, integre, et effectualiter, usque ad unum mensem, a die promulgacionis presentis constitucionis computandum restituere non omittant; Conscii autem, et scientes eorum infra predictum tempus per se, uel per alios quecunque de predictis sciuerint reuelare.</p>
                    <p>Ad hec interdicimus omnibus, et singulis a nobis, et ecclesie Cremonensis quecunque bona ecclesiastica uel mundana iura, feuda, uel retrofeuda, quomodolibet tenentibus, seu possidentibus, ne de cetero illa in totum, uel in partem quocumque modo, uel titulo alienare, transferre, recognoscere, uel submittere quibuscunque personis ecclesiasticis, uel mundanis, collegiis, uel uniuersitatibus, seu uillis sine nostra, aut successorum nostrorum licencia speciali presumant.</p>
                    <p>Nos enim in omnes, et singulos qui ea que premisimus in prestituto termino non adimpleuerint, et qui a modo iura, bona, feuda, et retrofeuda huiusmodi in totum, uel in partem quomodolibet occupare, detinere, alienare, transferre, recognoscere, et submittere, et qui recogniciones, seu submissiones huismodi scienter amodo recipere presumpserint; ex nunc, ut ex tunc in personas singulares, excommunicacionis, in collegia uero, et uniuersitates interdicti in his scriptis sentenciam promulgamus; et insuper occupaciones, dentenciones, alienaciones, transtaciones, recogniciones, et submissiones ipsas reuocamus, et totaliter annullamus.</p>
                    <p>Rursus in talium penam, bona, iura, feuda, et retrofeuda ipsa olim occupata, detenta, alienata, translata recognita, uel submissa; post lapsum dictum terminum, nisi que premisimus adimpleuerint; que uero deinceps occupari, detineri, alienari, transferri, recognosci, uel submitti contra hanc nostram prohibicionem contigerit, ex nunc publicamus, et confiscamus illa nobis, et ecclesie applicantes; ad priuacionem aliorum feudorum bonnorum iurium priuilegiorum, et libertatum, que a nobis, et ecclesia ipsa tenere noscuntur, contra tales nihilominus, prout expedire uiderimus processuri; eidem quoque excommunicacionis sententie decernimus subiacere, omnes qui bona immobilia, feuda, iura, iurisdicciones, et libertates quarumlibet ecclesiarum nostre ciuitatis, et diocesis quomodolibet occupare, usurpare, aut occupata detinere presumpserint, nisi forte infra duorum mensium spacium, a die publicacionis presentis constitucionis numerande, taliter occupata, seu detenta, cum omnibus fructibus, et prouentibus inde perceptis, et qui percipi poterunt, plene, et integre restituere, ecclesiis illis, seu ecclesiasticis personis ad quas pertinere noscuntur, uobis, et singulis ecclesiarum rectoribus precipientes, quod presentem, constitucionem tribus diebus Dominicis, postquam eam habueritis, in missarum solemniis omnibus astantibus diligenter exponere studeatis; Et si forte quemquam hac condicione ligatum noueritis, nec ad sepulturam in morte, nec aliqua ecclesiastica sacramenta in uita ministrare, uel ad diuina officia admittere presumatis.</p>
                    <p>Rubrica pro feudis, et honoribus Episcopi Cremonensis defendendis.</p>
                    <p>Et quoniam intollerabile malum est, detrimenta inde suscipere, unde creduntur, et debent auxilia prouenire, presenti constitucione monemus, requirimus, et hortamur attente omnes, et singulos, tam clericos, quam laicos, et tam mares, quam feminas cuiuscunque condicionis existant uassalos nostros, et Episcopii Cremonensis.</p>
                    <p>Et qui aliquid in feudum, seu racione feudi tenent, seu tenebunt a nobis, seu nostro Episcopio supradicto, ne de cetero nos, seu nostrum Episcopium, uel bona seu iura, seu honores nostra, seu ipsius Episcopii, quomodolibet impugnare, offendere, usurpare, minuere, seu occupare per se, uel per alium, seu alios, opere, auxilio, consilio, uel fauore presumant, sed ut tenentur protegant, et defendant.</p>
                    <p>Si quis autem contra predictas nostras monicionem, requisicionem, et hortacionem uenire presumpserit, huismodi presumptorem, seu presumptores presentis constitucionis auctoritate, ex nunc omnibus honeribus, feudis, et bonis quos, et qua tenent in feudum, et racione feudi a nobis, uel ab Episcopo nostro ipso facto, in his scriptis priuamus, et decernimus esse priuatos, ac huiusmodi honores, feuda, et bona totaliter reuocamus, confiscamus, et applicamus aliis honeribus, et bonis nostri Episcopii supradicti.</p>
                    <p>Item quod liceat nobis, et successoribus nostris, ex tunc ipsos honores, feuda et bona, ex nunc reuocata, et applicata aliis in feudum concedere, uel apud nos, si nobis uidebitur, retinere.</p>
                    <p>Rubrica, quod nullus absoluat transgressores presentium constitucionum.</p>
                    <p>Item precipimus, quod nullus Archipresbyter, uel quis alius absoluere presumat, preterquam in mortis articulo, quoslibet transgressores nostrarum constitucionum, ab aliqua excommunicacionis, suspensionis, uel interdicti sentencia, absque nostra licencia speciali, uel alterius cui licenciam huiusmodi duxerimus committendam, nos enim omnino absolucionem talium decernimus esse nullum.</p>
                    <p>Rubrica qui teneantur habere presentes constituciones.</p>
                    <p>Item sub pena excommunicacionis precipimus uniuersis, et singulis ecclesiarum Abbatibus, Prioribus, Archipresbyteris, et Prepositis ciuitatis, et diocesis Cremonensis ut presentes constituciones infra duos menses, a die qua fuerint promulgata habeant, et subditis suis exponant, et eas diligenter obseruent, et a sibi subditis faciant obseruari, quodque illas quatenus tangunt laicos in diebus Dominicis in suis ecclesiis, coram clero, et populo prout erit possibile, et opportunum legant, et exponant, quatenus uero clericos tangant, charitatiue seorsum clericis illas insinuent, ne quis eorum per ignoranciam se in illis ualeat excusare.</p>
                    <p>Si quis autem neglexerit suprascriptas constituciones, a die publicacionis infra suprascriptum terminum recipere, uel habere, nolumus quod pretextu alicuius negligentie, aut ignorantie euadere ualeat quin penas, et sentencias in eis positas, et constitutas incurrat.</p>
                    <p>Rubrica quod pene sint reseruate Episcopo in transgressores, quibus pene non sunt adiecte.</p>
                    <p>Penas autem transgressores premissarum constitucionum, quibus certa pene audiecta non sunt, que quidem pena in iure scripte non sunt, nostro arbitrio reseruamus.</p>
                    <p>Reseruamus eciam nobis potestatem interpretandi, declarandi, mutandi, addendi, et minuendi, quicquid, quoties, et quando uiderimus expedire.</p>
                    <p>Approbacio supradictarum constitucionum, facta per canonicos maioris ecclesie de mandato Episcopi.</p>
                    <p>In christi nomine Amen, anno incarnacionis eiusdem millesimo ducentesimo nonagesimo septimo, indiccione und√©cima die mercurii 18 Februarii, in camera suprascripti Domini Episcopi, presentibus Dominis Tancredo Uicario, Dino de monte Rainardi, Philippo de ueteri clericis, Henode Podio benizi notario dicti domini Episcopi, coram Uenerabile Patre Domino Rainerio Dei gracia Episcopo Cremonensis honorabilibus uiris dominis Melio de Madalberto Archipresbytero, Iacobo de Brin. Archiadiacono, Beltramo de Lanzonibus, Egidiolo de Bonseris, Gabrino de Oldourandis, Henrico de Giroldis, Ottone de Casalmorano, et Egidiolo de Madalbertis canonicis ecclesie Cremonensis, conuenientibus pro examinandis supradictis constitucionibus, quod ipsis lectis, uisis, et examinatis per eos, una cum supradicto domino Episcopo, ipsi comiter, et concorditer approbauerunt omnes, et singulas supradictas constituciones, prout lecte sunt, et eis totaliter consenserunt dicentes, quod pro toto capitulo hec faciebant, et sicut totum capitulum, cum ipsi essent, ut dicebant, magis quam due partes totius capituli.</p>
                    <p>Publicacio earumdem, et approbacio facta per sinodum.</p>
                    <p>Item eodem anno, indiccione Die Ueneris 21 Februarii in aula palatii episcopalis, presentibus dominis Tancredo de monte Rainaldi, Uicario, Philippo de castro ueteri clerico, Dino di monte Rainaldi, et Masino Contis de Casal. et Heno Domini Spronelli de Podio Bonizi notario, Gino de Petroziis, Lappo de monte Castelli, Domicello suprascripti domini Episcopi, et aliis pluribus testibus ad hec uocatis, et rogatis conuenientibus, et congregatis ad Sinodum, de mandato Uenerabilis Patri Domini Rainerii Episcopi Cremonensis in dicta aula, coram ipso Uenerabile Patre Domino Episcopo, honorabilibus, et discretis uiris dominis Archipresbytero, Archidiacono, Canonicis, et Capitulo maioris ecclesie, ne non Abbatibus, Prioribus, Prepositis, Prelatis, et Rectoribus, et procuratoribus monasteriorum, et capitulorum ciuitatis, et plebatus cremonensis ac Archipresbyteris, Prepositis, ac procuratoribus capitulorum, et rectoribus ecclesiarum diocesis Cremonensis qui de iure, et consuetudine ad sinodum uenire tenentur; in qua quidem sinodo presentes erant magis, quam due partes predictorum capituli cremonensis Abbatum, Priorum, Prepositorum, Archipresbyterorum, Prelatorum, Rectorum, et procuratorum ciuitatis, et diocesis Cremonensis pro supradictis constitucionibus audiendis, et aliis negotiis tractandis, et ordinandis, utilibus toti clero cremonensis de mandato dicti domini Episcopi, lecte fuerunt singulariter, et per ordinem omnes suprascripta constituciones, per me Nerum, et Philippum notarios suprascriptos, et ipsis sic lectis dictus dominus Episcopus de consenso, et uoluntate dicti sui capituli, et totius sinodi nemine contradicente approbauit, confirmauit, et ratificauit sedendo pro tribunali, et sic statuit, et decreuit, mandans eas, et quamlibet earum inuiolabiter obseruari ab omnibus ciuitatis, et diocesis cremonensis prout, unumquemque contigerit.</p>
                    <p>Rubrica, et eleccio quorumdam pro mutando, et corrigendo extimo totius cleri.</p>
                    <p>Item firmatum est in ipsa sinodo, quod per prefatos dominus Episcopum et ceteros, quod libelli totius cleri mutentur, et corrigantur, ut uidebitur certis discretis, uiris, eligendis super hec, qui discreti uiri, statim electi, recepti, et approbati fuerunt communiter a dicta sinodo, et sunt infrascripti.</p>
                    <p>In primis pro domino Episcopo, et episcopio, dominus Tancredus de monte Rainaldi Uicarius dicti domini Episcopi, in spiritualibus.</p>
                    <p>Item dominus Egidiolius de Bonseris canonicus cremonensis pro capitulo ecclesie cremonensis. Item de ciuitate cremonensis, dominus Prior monasterii 12 Apostolorum, dominus Abbas monsterii omnium Sanctorum, dominus Prepositus Sancti Simonis, dominus Rector ecclesie Sancti Matthie, dominus Rector ecclesia Sancte Trinitatis, dominus Rector ecclesie Sancti Barnabe, dominus Rector ecclesia Sancti Pantaleonis.</p>
                    <p>De diocesis cremonensis dominus Archipresbyter de Soncino, dominus Archipresbyter de Platina, dominus Archipresbyter Casalismaioris, dominus Archipresbyter de Offenengo, dominus Archipresbyter de Missano, dominus Prepositus de Monticellis, omnes suprascripti recepti, electi, et approbati sunt a tota sinodo ad mutandum, et corringendum totum extimum, seu libellos totius cleri ciuitatis, et diocesis et super his tradita est eis plena potestas, ab ipso domino Episcopo, et tota Sinodo.</p>
                    <p>Eleccio quorumdam pro imponendis, et exigendis fodris imminentibus clero.</p>
                    <p>Item firmatum est in ipsa sinodo, per dictum dominum Episcopum, et sinodum, quod duo eligantur, unus Prelatus, et unus Rector ecclesiarum de ciuitate, et illi constituantur, et sint impositores, et exactores omnium fodrorum imponendorum clero ciuitatis, et diocesis Cremonensis non exemptis, hinc ad unum annum, et dispensatores eorum, et illi teneantur substinere, ut decens erit omnes legatos, et nuncios Apostolice sedis, et legatorum, seu nunciorum dicte sedis, seu aliorum nunciorum, quibus dictus clerus teneretur prouidere de pecunia, uel expensis usque ad dictum tempus, et facere predicta expensas, seu prouisiones pro eodem clero sicut idem clerus facere deberet, et teneantur in sequenti sinodo, id est hinc ad unum annum, de omnibus habitis, et perceptis ab ipso clero racione predicta, de omnibus expensis factis super predictis, uel predictorum omnium totaliter reddere racionem, et pro predictis prouisionibus, et expensis faciendis dictis legatis, seu nunciis, possint quando uidebitur eis expediens pro toto clero ciuitatis, et diocesis Cremonensis non exempto mutuo accipere, et contrahere, usque ad summam 50 libre imperialium, et ipsum clerum pro ipso contracto mutuo reddendo, et soluendo locis, et terminis conuentis per eos obligare, cum penis, et obligacioniobus, que eis uidebuntur facienda; et statim communiter, et concorditer in dicta sinodo electi, recepti, et approbati sunt ad predicta exequenda, dominus Uicentius prepositus ecclesie Sancte Luncie, et Petrus Maria Ghisinus, rector ecclesie Sancti Matthie, et constitutis et facti sunt procuratores in hac forma.</p>
                    <p>Finis.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[¬Ö]</p>
                </div>
            </div>
        </body>
    </text>
</root>
