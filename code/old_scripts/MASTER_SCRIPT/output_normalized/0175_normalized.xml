<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Couserans</title>
                <recordID>0175</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1280</origDate>
                <dateNotes/>
                <origPlace>Couserans-Saint-Lizier</origPlace>
                <diocese>Couserans-Saint-Lizier</diocese>
                <province>Auch</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 175</p>
                <p>Year: 1280</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: reissued in 1364, it seems</p>
                <p>Place: Couserans-Saint-Lizier</p>
                <p>Diocese: Couserans-Saint-Lizier</p>
                <p>Province: Auch</p>
                <p>CountryModern: France</p>
                <p>Latitude: 43.002778</p>
                <p>Longitude: 1.1375</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Mansi, 24, coll 329-334</p>
                <p>EditionOther: Mansi, Suppl. t. 3, coll. 55-60</p>
                <p>SourceNotes: For 1364 reissue, see Montfaucon, Bibliotheca bibliothecarum, II, 1157-59, nota ad finem; http://books.google.com/books?id=l8hxQdOgPMcC</p>
                <p>TranscriptionNotes: None</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>All Text</head>
                    <p>AD honorem Sancte et indiuidue Trinitatis Patris, et Filii, et Spiritus Sancti, et gloriose Uirginis Marie, atque beatissimi Licerii Confessoris et omnium sanctorum.</p>
                    <p>Nos Augerius sola Dei patiencia episcopus Conseranensis, cupiens subiectos nostros in iis, que ad salutem animarum pertinere noscuntur, feliciter gubernari, infrascriptas instrucciones et constituciones in presenciarum duximus promulgandas.</p>
                    <p>Primo igitur instrucciones, secundo constituciones ponentur.</p>
                    <p>Sicque binario numero presentis libelli leccio peragatur.</p>
                    <p>Incipiunt instrucciones.</p>
                    <p>Fratres carissimi et sacerdotes Domini, cooperatores nostri officii estis.</p>
                    <p>Nos quidem licet indigni locum Aaron tenemus, uos Eleazari et Ithamar.</p>
                    <p>Nos uice duodecim Apostolorum fungimur, uos ad formam septuaginta duorum discipulorum estis: nos pastores uestri sumus, uos commisse uobis plebis: nos summo pastori Domino nostro Iesu Christo racionem de uobis reddituri sumus, uos uero de plebibus uobis commissis.</p>
                    <p>Uestram itaque fraternitatem hortamur in Domino, sedulo monemus atque obsecramus obnixe, ut que his scriptis uobis pro nostra uestraque salute suggerimus, fideliter memorie commendare atque adimplere summopere studeatis.</p>
                    <p>Officii igitur nobis commissi onus rite atque legittime peragendum: duo quippe principaliter unicuique uestrum necessaria esse noscuntur.</p>
                    <p>Primum est uita et conuersacio irreprehensibilis; secundum est sciencia commendabilis, illa precipue que in quatuor consistit.</p>
                    <p>Primo in septem sacramentorum ecclesiasticorum administracione infra seriatim dicetur; secundo in sacramentorum cauta custodia et contraccione; tercio in diuinorum officiorum celebracione; quarto in animarum atque ecclesiarum regimine et disposicione: et ibi agetur de sepulturis, de decimis, de ecclesiastica censura, de Iudeis.</p>
                    <p>De uita et conuersacione Clericorum.</p>
                    <p>Primo itaque uita et conuersacio irreprehensibilis, et quoad nos et quoad alios perquam necessaria est, quia necessaria nobis est uita nostra, sed aliis fama nostra.</p>
                    <p>Unde Dominus inquit, luceat lux uestra coram hominibus, ut uideant opera uestra bona, et glorificent patrem uestrum, qui in Celis est.</p>
                    <p>Alioquin secundum Prophetam, si sacerdos qui est unctus peccauerit, faciet delinquere populum; et iterum, incantatore a serpente percusso, quis medebitur? et rursus: si sacerdos peccauerit, quis orabit pro eo?</p>
                    <p>Sacerdotes quidem in bene docendo et male agendo Deum instruunt, qualiter eos debeat condemnare, et tot mortibus digni sunt, quot perdicionis exempla ad subditos transmittunt. [1]</p>
                    <p>Qua enim libertate possunt eos corripere, dum tacite sibi respondent se eadem, que corripiunt, commisisse [2] quia esse non potest hortator uiduitatis, qui coniugia frequentauerit.</p>
                    <p>In euangelio quoque probatur eum qui trabem portat in oculo suo, non posse festucam in oculo fratris sui uidere.</p>
                    <p>Item Dauid: peccatori autem dicit Deus, quare tu enarras iusticias meas, et assumis testamentum meum per os tuum?</p>
                    <p>Et secundum Gregorium, cuius uita despiciatur, restat ut eius predicacio condemnetur: hinc eciam dum est Isaias a Domino ad predicandum mittendus, prius ab iniquitate mundatur, et os eius calculo tangitur, qui forcipe tollitur de altari.</p>
                    <p>Prius igitur debent sacerdotes errata sua corrigere, et postmodum ad alia diluenda festinare.</p>
                    <p>Nam et gallus prius seipsum alarum uerbere corripit, et deinde ad horas precinendas accedit.</p>
                    <p>Sacerdotes enim plerumque exemplo sue passionis accendunt, quos seruitute doctrine diutius confirmare non possunt: et uita discipuli exempla erudite religionis de se prestare nescit, que in seipso experimento non didicit.</p>
                    <p>Ut igitur uita et conuersacio uestra irreprehensibilis appareat et ceteris luceat per exemplum, expedit ut sit iuxta ecclesiam cella uestra.</p>
                    <p>Nullus uestrum arma uel gladios ad feriendum ferat, nisi forte tempore guerre, uel ex probabili causa timoris.</p>
                    <p>Nullus comam nutriat, neque barbam, et unusquisque coronam et tonsuram habeat congruentes: quas et coniugati non bigami priuilegio clericali gaudere uolentes, publice portent.</p>
                    <p>Nullus canum uel auium iocis inseruiat.</p>
                    <p>Nullus ebrietatibus, crapulis, litibus, scurrilitatibus, percussionibus et blasphemiis uacet.</p>
                    <p>Nullus spectaculis aliquibus, que aut in nuptiis, aut in scenis exhibentur, intersit; sed pompas seculi et conuiuia publica fugiat: priuata uero non tantum pudica, sed eciam sobria colat.</p>
                    <p>Unusquisque uestrum dolos et coniuraciones caueat, odium, emulaciones, obtrectaciones atque inuidiam effugiat, non uagis oculis, non effreni lingua, aut petulanti fluidoque gestu incedat; sed pudorem ac uerecundiam mentis simplici habitu incessuque ostendat.</p>
                    <p>Obscenitatem et membrorum, et uerborum, sicut et operum penitus execretur.</p>
                    <p>Senioribus debitam prebeat obedienciam, neque ullo iactantie studio seipsum attollat, bonis moribus studeat, et ab omnibus illicitis cor ac linguam, et corpus, Deo auctore, conseruet.</p>
                    <p>Omnis enim iactancia atque immoderacio a bonis est moribus aliena.</p>
                    <p>Nullus tabernam intret, nisi forte necessitatis causa in itinere constitutus.</p>
                    <p>Curam pauperum, peregrinorum et aliarum miserabilium personarum habeant, prebentes eis refeccionem: uiduas, orphanos et pupillos defendite: et tam in iis, quam in aliis huiusmodi, totius boni exemplum in uobis prebete.</p>
                    <p>Officia seu commercia secularia, maxime inhonesta, mimos quoque, ioculatores et histriones, ac prauorum et infamium consortium fugite.</p>
                    <p>Nullus baratas ac lucra inhonesta, ac cuiuslibet generis fenus exerceat, ut undecim pro duodecim in ludo iuxtuare, aut bladum uetus et corruptum pro nouo et sincero mutare, seu commodare presumat.</p>
                    <p>Ad Aleas et taxillos, uel eciam cum laicis ad luctas ludere nolite, uel ludis huiusmodi interesse.</p>
                    <p>Officiis ecclesiasticis, et aliis bonis studiis cum diligencia uacate.</p>
                    <p>Caputiis breuibus aut aliis inhonestis uel laicalibus diuersorumque colorum, aut aurifrisiatis uestibus, aut pannis rubris, seu uiridibus, uel uirgatis manicis quoque consuciaris ac secularibus rostratis, uel cordelatis aut incisis chirothecis depictis, frenis, fellis, pectoralibus ac calcaribus deauratis uti nolite:</p>
                    <p>Sed sacerdotes ueste desuper clausa atque talari et aliis ornamentis decentibus utantur et honestis.</p>
                    <p>Continenter et caste uiuere studete, et nullus clericus feminas secum teneat, de quibus aliqua sinistra suspicio esse possit.</p>
                    <p>Sed nec eciam matres, sorores, uel alias suas consanguineas iuuenes secum in domibus ecclesiarum tenere presumat; sed eis forte indigentibus [3] alibi, si uoluerit, necessaria subministret.</p>
                    <p>Clerici quoque membrorum truncaciones per se non faciant aut indicent inserendas, sentenciam sanguinis dictando uel proferendo aut scribendo: sed nec ubi talia exercentur dum fiunt, interesse presumat.</p>
                    <p>Nullus in sacro ordine constitutus, precipue sacerdotes et religiosi, artem chirurgie exerceant, que ustionem uel incisionem inducat.</p>
                    <p>Nullus tabellionatus officio fungatur in curia seculari, aut procuraciones, seu balliuias uillarum, aut dicaturas secularium principum tenere presumat.</p>
                    <p>Sed nec procuraciones quorumcumque laicorum recipiant.</p>
                    <p>Nec tutor, uel curator uel aduocatus in curia seculari, nisi pro seipso et ecclesia sua, pro sanguineis suis et pupillis et orphanis et aliis miserabilibus personis esse presumat.</p>
                    <p>Nullus eciam, priuilegio clericali gaudere uolens, sergentarie, seu bannarie officio uti presumat.</p>
                    <p>Nullus, sine racionabili causa, mercata seu nundinas frequentet; et tunc in habitu honesto incedat.</p>
                    <p>Nullus clericus ob amorem, uel graciam parentum, uel amicorum suorum possessiones alienas, uel fructus earum uiolenter intrudat alioquin si ablatis restitutis iuxta delicti qualitatem penam grauiorem merito poterit formidare.</p>
                    <p>Nullus clericus dono, precio, gracia, amore uel odio sibi credi faciat a laicis; acciones, ut aduersiones fatigandi causa ad ecclesiasticum forum trahat.</p>
                    <p>Quiuis presbyter in principio sui presbyteratus uestes sacerdotales sibi fieri faciat, cum quibus obitus sui tempore ualeat sepeliri.</p>
                    <p>Nullus in sacris ordinibus constitutus ruptariis uel balistariis, aut huiusmodi uiris sanguinum preesse presumat, aut purgacionis aque feruentis, seu frigide, aut ferri candentis ritum cuiuslibet benediccionis aut consecracionis impendat.</p>
                    <p>Ultimo scitote Sacerdotis esse officium omnibus prodesse, nulli autem nocere uelle.</p>
                    <p>De iis eciam alia inter constituciones querentur.</p>
                    <p>Postea uero de sciencia Sacerdotum aptissime loquitur.</p>
                    <p>Hinc de Sacramentis.</p>
                    <p>De materia restitucionum.</p>
                    <p>De custodia et contrectacione Sacramentorum.</p>
                    <p>De Diuinorum officiorum celebracione.</p>
                    <p>De officio Misse.</p>
                    <p>De animarum atque Ecclesiarum regimine.</p>
                    <p>De Sepulturis.</p>
                    <p>De Decimis.</p>
                    <p>De censura ecclesiastica.</p>
                    <p>De ecclesiis et earum priuilegiis et ornamentis.</p>
                    <p>De officio et potestate rectorum, capellanorum, et de regimine ecclesiarum.</p>
                    <p>Prohibet multa genera sortilegiorum, et addicit penas eisdem.</p>
                    <p>Prohibet rectoribus ne absoluant aliquem ab excommunicacione, nisi in articulo mortis et in casibus hic expressis.</p>
                    <p>Statuit ut rectores non tradant curam presbyteris, nisi de licencia.</p>
                    <p>Prohibet ne religioso communicetur cura animarum, et penam ponit.</p>
                    <p>De Diuinis officiis et aliis ad ea pertinentibus.</p>
                    <p>Casus reseruati Episcopo et Uicario suo.</p>
                    <p>Prohibet matrimonium in ecclesia solemnizari contractum inter infantes, uel de quo est dubium.</p>
                    <p>De chrismate et sancto Oleo.</p>
                    <p>De excommunicacione et interdicto.</p>
                    <p>Ponit penam pro falsantibus litteras apostolicas et curie nostre.</p>
                    <p>Quod nullus teneat scholas nisi in casibus hic contentis, in diocesi uel ciuitate Conseranensi.</p>
                    <p>De officio et collacione tonsurarum.</p>
                    <p>De accionibus ecclesiarum.</p>
                    <p>De uita et honestate Sacerdotum.</p>
                    <p>De cappellanis, monachis et religiosis.</p>
                    <p>De censibus et procuratoribus.</p>
                    <p>De Ostensione reliquiarum.</p>
                    <p>De Pedagiis.</p>
                    <p>De Iudeis.</p>
                    <p>De Leprosis.</p>
                    <p>De Sortilegiis.</p>
                    <p>De Rapinsis clericorum.</p>
                    <p>De Usuris.</p>
                </div>
                <div>
                    <head>Footnotes</head>
                    <p>[1] Ed &quot;trasmittunt&quot;</p>
                    <p>[2] &quot;?&quot; printed here.</p>
                    <p>[3] Sic. Printed with end of line hiphen as &quot;indi-digentibus&quot;.</p>
                </div>
            </div>
        </body>
    </text>
</root>
