<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Rodez</title>
                <recordID>0202</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1300</origDate>
                <dateNotes/>
                <origPlace>Rodez</origPlace>
                <diocese>Rodez</diocese>
                <province>Bourges</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 202</p>
                <p>Year: 1300</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1289x1336</p>
                <p>Place: Rodez</p>
                <p>Diocese: Rodez</p>
                <p>Province: Bourges</p>
                <p>CountryModern: France</p>
                <p>Latitude: 44.350556</p>
                <p>Longitude: 2.575</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Martene, Thes, IV, col. 767-76</p>
                <p>EditionOther: None</p>
                <p>SourceNotes: None</p>
                <p>TranscriptionNotes: []</p>
                <p>BaseText: ['GoogleBooks', 'Data Capture']</p>
                <p>OCR: None</p>
                <p>Transcription: Reviewed </p>
                <p>GeneralNotes: includes full text of 0349_Bourges_1336, apparently, with only one emendation</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum A1</head>
                    <p>STatuta renouantes antiqua sub excommunicacionis pena et in uirtute sancte obedientie statuendo precipimus, quod in castris, et uillis, et locis, ac parochiis diocesis Ruthenensis, in quibus clericos uel ecclesiasticas personas, uel eorum bona mobilia uel immobilia, seu pignora contra uoluntatem ipsorum, seu homines uel mulieres ecclesiarum iniuste occupata, capta, arestata seu sazita per secularem uel laicalem potenciam absque nostri uel officialis nostri licencia constiterit detineri, tamdiu cessetur penitus a diuinus, quousque pristino statui fuerint plenarie restituta, et hoc idem seruetur in locis in quibus occupatores, uel pignoratores huiusmodi presentes extiterint, si requisiti dicta bona seu pignora uel personas pristino statui non restituerint sine mora.</p>
                    <p>Capellani uero et clerici qui contra predicta non cessarint, preter penas a iure statutas, iuxta nostrum uel officialis nostri arbitrium, pena pecuniaria uel alia punientur, in pios usus et licitos conuertenda.</p>
                </div>
                <div>
                    <head>Capitulum A2</head>
                    <p>Item, perpetuo prohibemus edicto, ne aliquis predicare, uel confessiones audire presumat, nisi auctoritate legitima pertineat ad eumdem uel mittatur ab illo qui mittendi ad hec habeat potestatem; nec aliquis de penitenciariis nostris, uel aliis quibus eciam casus episcopales duximus committendos, a sententiis interdicti, suspensionis, uel excommunicacionis latis a nobis uel officiali nostro seu prouinciali concilio, uel huius ecclesie synodali quemquam absoluere presumat, nisi super hoc a nobis uel officiali nostro mandatum receperit speciale, alioquin absolucionem talem decernimus non tenere.</p>
                </div>
                <div>
                    <head>Capitulum A3</head>
                    <p>Nullus beneficium ecclesiasticum nisi coram nobis resignare presumat.</p>
                </div>
                <div>
                    <head>Capitulum A4</head>
                    <p>Moneant suos subditos capellani, ne uota promittant, nisi cum magna deliberacione et consilio sui sacerdotis, et maxime mulieres sine maritorum suorum assensu.</p>
                </div>
                <div>
                    <head>Capitulum A5</head>
                    <p>Sacerdotes audito suorum parochianorum obitu statim illos absoluant.</p>
                </div>
                <div>
                    <head>Capitulum A6</head>
                    <p>Questores non permittantur sanctuaria ferre, nec in ecclesiis uel alibi predicare, nisi ea solummodo que in litteris suis continentur, cum ueris sigillis domini pape uel legatorum suorum uel domini archiepiscopi Bituricensis, uel nostro uel officialis nostri sigillatis, nec ab eisdem questoribus occasione faciendi questam per capellanos quicquam exigatur.</p>
                </div>
                <div>
                    <head>Capitulum A7</head>
                    <p>Instruatur populus quod simplex fornicacio est peccatum mortale.</p>
                </div>
                <div>
                    <head>Capitulum A8</head>
                    <p>Sacerdotes parochiales diebus dominicis, et festiuis populo sibi commisso predicent uerbum Dei, et maxime contra illa peccata que frequenter in suis parochiis committuntur.</p>
                </div>
                <div>
                    <head>Capitulum A9</head>
                    <p>Prohibemus ne sacerdotes habentes manus debiles audeant celebrare, nec missas quas iniunxerint celebrent nec tricennarium, nec annuale.</p>
                </div>
                <div>
                    <head>Capitulum A10</head>
                    <p>Si quis factus furiosus, parochialis sacerdos propinquos furiosi moneat, ut illum ita custodiant, quod in se ipso uel in aliis seuire non possit; alioquin adeatur dominus temporalis, ut ad hoc illos qui ad hoc tenentur distringat.</p>
                </div>
                <div>
                    <head>Capitulum A11</head>
                    <p>Precipimus ut proximior capellanus mortem uicini rectoris uel capellani statim ad expensas nostras nobis uel officiali nostro notificare procuret.</p>
                </div>
                <div>
                    <head>Capitulum A12</head>
                    <p>In locis ubi sunt parochiales ecclesie insimul et capella, non celebretur publice in capellis.</p>
                    <p>Dominicis diebus et festiuis quousque parochialis sacerdos precepta denunciauerit, ut est moris.</p>
                </div>
                <div>
                    <head>Capitulum A13</head>
                    <p>Ecclesiarum grauamina deprimentes qui in leuandis procuracionibus frequenter occurrunt sub pena suspensionis et excommunicacionis, et in uirtute sancte obedientie, et sub pena quinque Ruthenensium applicandorum fabrice ecclesie Ruthenensis.</p>
                    <p>Prohibemus, quod nulli capellani, uel clerici, uel laici nobis uel archidiaconis, uel archipresbyteris nostris uisitantibus, preter quam illi qui sunt de familia nostra et ipsorum, in procuracionum refeccione remaneant, seu existant, nisi per illum qui procuracionem exhibet specialiter fuerint inuitati; et si tunc forte nos uel archidiaconi, uel archipresbyteri nostri ultra terminum statutum equitaturas duxerimus uel duxerint, seu personas, procuracio ultra debitum numerum auctoritate propria denegetur, et sentencia excommunicacionis, interdicti, uel suspensionis si eam propter hoc proferri contingat, nullius penitus sit momenti.</p>
                </div>
                <div>
                    <head>Capitulum A14</head>
                    <p>Licet religiosi exemti a iurisdiccione ordinariorum iudicum regulariter eximantur a iure, in quibusdam tamen casibus uidelicet cum in loco non exemto delinquunt uel contrahunt, uel aliqua possident, et eciam racione ecclesiarum et capellaniarum suarum non exemtarum, et cum aliquid tenent ab ordinariis, coram ipsis respondere tenentur: in quibus casibus cum aliquis per exemtos oppressus fuerit, ad nos uel officialem nostrum contra ipsos recurrat pro iusticia obtinenda, et ad hoc per nos uel officialem nostrum ipsos per censuram ecclesie compellemus; et si forte sentencias nostras uel officialis nostri propter hoc in se latas renuerint obseruare, de quo sacerdotes parochiales nos certificare procurent, ipsos ut inobedientes et irregulares, prout de iure fuerit seueriter puniemus.</p>
                </div>
                <div>
                    <head>Capitulum A15</head>
                    <p>De Iudeis statuimus, ut in ciuitatibus et castris et aliis locis insignibus, et non in aliis habitare permittantur, et ut omni tempore in medio pectoris rotam portent, ut propter hoc a populo christiano discernantur, et in diebus lamentacionis, et Dominice passionis in publicum non procedant, nec occasione puerorum suorum uel alia qualibet causa in suis domibus nutrices aut seruientes teneant Christianos, nec in diebus dominicis et festis presumant publice operari, nec carnes suas uendant, uel eas comedant in quadragesima publice seu aliis diebus in quibus ab esu carnium abstinent Christiani; et si contra hoc fecerint, Christianorum participacio in commerciis et aliis, eis usque ad satisfaccionem condignam denegetur.</p>
                    <p>Illud quoque precipimus, ne carnes refutatas a Iudeis uendat aliquis Christianus, et ut omnes Christiani uitent conuiuia Iudeorum, nec illos ad sua conuiuia Christiani admittant, nec Iudeorum azima comedant nec cum eisdem in domibus habitent, aut in eorum balneo se lauent, nec tempore infirmitatis sub Iudeorum cura se ponant, nec ab eis recipiant medicinam, nec super Christianos bailiuiam uel alia publica officia habere permittantur.</p>
                </div>
                <div>
                    <head>Capitulum A16</head>
                    <p>Item, uolumus et districte precipimus, quod nullus inuitos Iudeos, uel paganos, uel alios infideles ad baptisma uenire compellat: si uero uolentes fuerint baptizati, non propter hoc eorum bona domini accipiant eorumdem, licet non obstante baptismo dominis suis Christianis facere teneantur seruicia consueta.</p>
                    <p>Si autem eorum domini sunt infideles, a seruitute illorum per baptismum penitus liberantur.</p>
                </div>
                <div>
                    <head>Capitulum A17</head>
                    <p>Statutum est et preceptum in constitucionibus prouincialis concilii Bituricensis quod ipse constituciones semel in anno perfecte in synodo perlegantur.</p>
                </div>
                <div>
                    <head>Capitulum A18</head>
                    <p>Licet omni tempore sit a ludis et choreis abstinendum, precipue tamen districtissime suis subditis precipiant abstinere ab istis in festo Pasche, et omni die recepto Corpore Christi cum duobus diebus sequentibus ob reuerenciam Dominici Corporis statim sumti, et eciam omni tempore ab istis infra ecclesias et cimeteria precipiant abstinere.</p>
                </div>
                <div>
                    <head>Capitulum A19</head>
                    <p>Idem ex concilio per dominum papam CLEMENTEM quintum celebrato Uienne maiorem ipso facto excommunicacionem qui sequuntur incurrunt: uidelicet illi qui ab ecclesiis uel personis ecclesiasticis pro rebus propriis quas non negociandi causa deferunt aut deferri faciunt uel transmittunt pedagia, uel guidagia suo uel alieno nomine exigunt uel extorquent.</p>
                    <p>Item et illi qui interdicti tempore in casibus non concessis a iure, defunctos, aut qui excommunicatos publice aut nominatim interdictos, uel usurarios manifestos scienter in cimeteriis sepelire presumunt.</p>
                    <p>Item, religiosi qui noualium aut alias decimas ad eos ex causa legitima non spectantes sibi appropriare aut usurpare presumserint, seu qui de animalibus familiarum aut pastorum, uel aliorum, nec animalia ipsa eorum immiscentium, seu qui de animalibus in fraude ecclesiarum in pluribus locis emunt, emtaque tradunt uenditoribus uel aliis ab ipsis tenenda.</p>
                    <p>Seu qui de terris quas tradunt aliis excolendas decimas ecclesiis solui non permittunt, aut prohibuerunt, nisi requisiti per eos quorum interest destiterint infra mensem, aut si de usurpatis et damnis non satisfecerint infra duos menses, ab officiis et beneficiis donec destiterint et satisfecerint sint suspensi, non habentes uero administraciones et beneficia eisdem casibus sunt excommunicati, non obstantibus priuilegiis quibuscumque.</p>
                    <p>Item et monachi aut regulares canonici administracionem aliquando non habentes, qui ad curias principum absque speciali prelatorum suorum licencia se transferre presumunt, aut suis prelatis aut monasteriis damnum aliquod inferunt, excommunicacionis incurrunt sentenciam ipso facto.</p>
                    <p>Item, et illi qui impediunt ordinarios monasteria monialium sue diocesis uisitare.</p>
                    <p>Item, mulieres Beguine uulgariter nuncupate, que quasi perducte in mentis insaniam de summa Trinitate et diuina essencia disputare et predicare, aut circa articulos fidei et ecclesiastica sacramenta opiniones catholice fidei contrarias introducere presumunt, licet statum huiusmodi assumtum sectentur uel assumant de nouo.</p>
                    <p>Item, religiosi qui aliquas mulieres predictum statum dudum assumtum sectantes, aut de nouo assumentes quocumque modo admittunt, ipsis super eo sectando uel assumendo prebentes ullo modo consilium, auxilium uel fauorem.</p>
                    <p>Item, et scienter in gradibus consanguinitatis et affinitatis constitucione canonica interdictis, et religiosi et moniales et clerici et in sacris ordinibus constituti de facto matrimonia contrahentes.</p>
                    <p>Item, et inquisitores heretice prauitatis, si odii, gratie uel amoris, lucri aut commodi obtentu contra iusticiam et conscienciam suam obmiserint contra quemquam procedere ubi fuerit procedendum super huius prauitate, et si eodem obtentu prauitatem ipsam, uel impedimentum sui officii alicui imponendo, eum super his quoquomodo uexare presumserint: si episcopi fuerint, suspensionem per triennium; alii uero excommunicacionis sentenciam eo ipso incurrant, a qua excommunicacionis sentencia qui eamdem incurrerint, nisi per Romanum pontificem nequeunt, preterquam in mortis articulo, et tunc satisfaccione premissa, absolucionis beneficium obtinere.</p>
                    <p>Item, excommunicati sunt potentes, capitanei, rectores, consules, iudices, consiliarii et quiuis alii officiarii qui de cetero statuta facere, scribere, uel dictare presumserint quod soluantur usure, uel quod solute cum repetantur, non restituantur plene ac libere, si scienter secundum hoc presumserint iudicare.</p>
                    <p>Eamdem eciam incurrunt sentenciam qui nec statuta huiusmodi hactenus edita de libris communitatum suarum, si super hoc habeant potestatem, infra tres menses deleuerint, aut si secundum statuta ipsa sint consuetudines, effectum eorum habentes quoquomodo presumserint obseruare.</p>
                    <p>Item, excommunicacionem eo ipso incurrunt religiosi, qui clericis et laicis sacramentum unccionis extreme, uel Eucharistie ministrare, matrimonia uel solemnisare presumunt non habita super his parochialis presbyteri licencia speciali.</p>
                    <p>Item, et religiosi qui excommunicatos a canone preterquam in casibus a iure expressis, uel ex priuilegiis sedis apostolice concessis eisdem a sententiis per statuta prouincialia aut synodalia priuilegiatis, seu ut uerbis eorum utamur, a pena et a culpa absoluere quemquam presumserint, excommunicati sunt ipro facto, dumtaxat per sedem apostolicam absoluendi: quos locorum ordinarii, postquam de hoc eis constiterit, debent facere excommunicatos publice nunciari, donec de eorum absolucione ipsis fuerit facta fides, nullo religiosis eisdem super hoc exemcionis uel alio priuilegio suffragante.</p>
                    <p>Ipsis eciam religiosis in uirtute sancte obedientie et sub interminacione salutis eterne in dicto concilio inhibetur, ne in sermonibus suis prelatis ecclesiarum detrahant, nec laicos retrahant ab ecclesiarum suarum frequencia uel accessu, nec indulgencias pronuncient indiscretas.</p>
                    <p>Neque cum intererunt accionibus testamentorum, a restitucionibus debitis, aut a legatis matricibus ecclesiis faciendis retrahant testatores, nec legata uel debita, aut male ablata incerta, sibi aut aliis singularibus sui ordinis fratribus uel conuentibus in aliorum preiudicium fieri uel erogari procurent, et quod in casibus sedi apostolice, uel locorum ordinariis reseruatis quemquam absoluere non presumant.</p>
                    <p>Qui uero scienter postposuerint confitentibus conscienciam facere de soluendis decimis, ab officio predicacionis tamdiu maneant suspensi, donec confitentibus ipsis, si hoc ipsis dicendi facultatem commode habuerint, conscienciam fecerint, exinde excommunicacionis sentenciam incursuri ipso facto qui predicare presumserint, predicta negligencia non purgata.</p>
                    <p>Ad religiosos tamen monasteriorum uel ecclesiarum decimas percipientium pene huiusmodi non extendantur.</p>
                    <p>Item, si quis suadente diabolo in hoc sacrilegii genus prorumpit, quod eius pontificem iniuriose uel temere percusserit aut ceperit, uel banniuerit, uel hoc mandauerit fieri, aut facta ab aliis rata habuerit, uel socius in his fuerit faciendis, aut consilium in his dederit uel fauorem, seu scienter defensauerit facientem, est in illis de predictis casibus anathematis mucrone percussus, in quibus excommunicacionem per antiquos canones non subiret, preter alias penas constitucione nouissima comprehensas, a qua non potest preterquam in mortis articulo citra sedem apostolicam absolui.</p>
                    <p>Item, transgressores constituciones que mendicantibus domos ad habitandum uel loca quecumque de nouo recipere aut recepta nunc uel mutare, uel ea transferre in alios cuiusuis alienacionis titulo interdicit.</p>
                    <p>Illi eciam religiosi, qui aliqua, ut audientes a decimarum ecclesiis debitarum solucione detrahant, in sermonibus suis uel alibi proferre presumunt, excommunicacionis sententie subiaceant ipso facto.</p>
                    <p>Item, excommunicati sunt religiosi, qui exquisitis coloribus non seruant interdictum, aut cessacionem diuinorum, ubi cathedralem aut loci matricem ecclesiam uiderint, et sciuerint hoc seruare; cum moderamine tamen decretalis Alma.</p>
                    <p>Item, quicumque qui in locis interdicto ecclesiastico suppositis quemquam de cetero diuina celebrare officia quomodolibet cogere, aut aliquos uocare, aut cogere, ut ibi diuina audiant, nec non excommunicati publice et interdicti, qui in ipsis ecclesiis a celebrantibus ut exeant moniti remanere presumserint, incurrunt excommunicacionis sentenciam eo ipso, a qua non possunt absolucionis, nisi per sedem apostolicam beneficium obtinere.</p>
                    <p>Item, religiosi et clerici, qui aliquos ad uouendum, iurandum, uel fide interposita seu aliter promittendum inducunt ut sepulturam apud eorum ecclesias eligant, uel iam electam ulterius non immutent, ultra penas alias a iure statutas, eo ipso excommunicacionem incurrunt a sede tantum apostolica absoluendi.</p>
                    <p>Item, monachi absque licencia suorum abbatum infra septa monasterii arma tenentes.</p>
                    <p>Item, Fratres Minores in suis recipientes ecclesiis ad audienda diuina officia tempore interdicti fratres et sorores de ordine tercio, quem beatus Franciscus statuit, sunt excommunicati, nec possunt absolui per alium quam per papam, uel per locorum ordinarios, satisfaccione premissa, qui in hac parte auctoritate apostolica fungi possunt.</p>
                    <p>Item, excommunicati sunt inquisitores heretice prauitatis, et tam ipsorum quam episcoporum seu capellanorum sede uacante commissarii, si pretextu officii inquisicionis, quibusuis modis illicitis ab aliquibus pecuniam extorqueant seu scienter exceptent, aut si ecclesiarum bona ob clericorum delictum predicti occasione officii fisco applicent, nec possunt absolui preterquam in mortis articulo, donec uel a quibus extorserint plene satisfecerint de pecunia sic extorta, nullis priuilegiis, pactis aut remissionibus super hoc ualituris.</p>
                    <p>Rursus eciam sciendum est, quod cum regnum excommunicatum, ecclesia parochia, terra, uel locus alius, uniuersitas, populus, collegium generali interdicto subponitur ab homine, uel a iure, uel quando fit cessacio a diuinis propter capcionem clericorum, uel ex alia causa iusta, cessandum est ibi, saluis sequentibus, a diuinis officiis et ecclesiasticis sacramentis, scilicet Eucharistie, extreme unccionis, ordinum solemniorum, matrimonialium, sepulture, et ad hoc pertinentium: Sed sacramenta baptismi, confirmacionis episcopalis, confeccionis chrismatis, et penitentie, infirmis et sanis eciam qui sani de causa interdicti culpabiles non fuerint, et Eucharistie morientium tantum, et predicacio uerbi Dei ibi tunc poterunt celebrari.</p>
                    <p>Si autem cullpabiles de causa interdicti de ea satisfecerint, si sint tales quod id facere ualeant, uel de faciendo bonos fideiussores seu bona pignora dederint, aut si satisfacere, uel huiusmodi cauciones procurare nequeunt, iurauerint quod cum poterunt satisfaciant, et alios culpabiles ad satisfaciendum affectuose inducent, et fideliter circa hec laborabunt; istis seruatis, diligenter penitentie sacramentum istis culpabilibus erit eciam concedendum.</p>
                    <p>Culpabiles autem dicuntur illi propter quorum culpam, dolum uel fraudem latum interdictum uel qui ad perpetrandum delictum, cuius occasione latum est, dederint consilium, auxilium, uel fauorem.</p>
                    <p>Nec non in predicto lato generaliter interdicto, et ubi est iniuncta cessacio a diuinis, poterunt dici diuina officia et misse eciam celebrari, clausis ianuis ecclesie, uel monasterii, et eorum foraminibus atque fenestris, uoce sic submissa, quod de hoc extra non sit auditus, et campanis non pulsatis, excommunicatis et interdictis ac eciam parochianis propriis exclusis per episcopum seu per alium pro ipso presente extra eciam suam diocesim existente, suaque familia domestica tantum audiente.</p>
                    <p>Et eciam per proprios presbyteros, clericos et religiosos ipsius ecclesie uel monasterii ipsorum tamen presbyterorum, uel clericorum et religiosorum familiaribus uel aliis extraneis non admissis.</p>
                    <p>Item, clerici et religiosi ipsius ecclesie uel monasterii inculpabiles, qui interdictum ecclesie seruauerint, absque tamen solemnitate aliqua in cimeterio ibi poterunt sepeliri: quia cum tunc communicaretur ipsis uiuis infra ecclesiam, ut dictum est, eis communicandum et mortuis.</p>
                    <p>In festiuitatibus eciam Natalis Domini, Pasche, Pentecostes, et Assumpcionis beate Marie, apertis ianuis ecclesie monasterii, alta uoce, ac pulsatis campanis, diuina officia solemniter ibi poterunt celebrari, inchoando in primis uesperis, eciam finiendo in completorio inclusiue ipsius festi, exclusis excommunicatis maiori excommunicacione, uel specialiter interdictis, sed interdictis ex generali interdicto admissis, dum tamen qui ex causa interdicti fuerint culpabiles se altari nullatenus appropinquent, uel iam concesso priuilegio suffragante.</p>
                    <p>Si autem populus, uel collegium, seu uniuersitas ab homine, uel a iure generali interdicto innodentur, singulares persone huius populi seu collegii, seu uniuersitatis sunt interdicte: quia tunc ibi uel alibi diuinis officiis interesse non possunt, nisi secundum modum sic predictum.</p>
                    <p>Sed si ciuitas alia, uel locus alius sunt interdicti ab homine uel a iure, habitatores huius ciuitatis uel loci qui culpabiles non existunt, poterunt extra ipsa loca licite interesse diuinis, dum tamen propter dominum uel rectorem puniendum in eis non fuerint interdicti.</p>
                    <p>Si uero singularis persona, clericus, uel laicus ob suum delictum, uel contumaciam nominatim seu specialiter interdicitur, uel clericus suspenditur a diuinis officiis, uel simpliciter a diuinis ab homine uel a iure; a sacramentis, et diuinis officiis, et ab introitu ecclesie, sed non a communione fidelium est exclusus.</p>
                    <p>Excommunicatus autem maiori excommunicacione ab his omnibus est exclusus; tenetur tamen quicumque excommunicatus, interdictus, suspensus et irregularis dicere priuatim, extra tamen ecclesiam, horas suas canonicas, qui ad hoc antea tenebatur.</p>
                    <p>Item, ille qui preest ecclesie, seu qui ipsam officiare tenetur, ut publica persona, officia sic in diuinis officiis dicendis, sacramentis ecclesie conferendis, defunctis sepeliendis, si publicum excommunicatum, uel nominatim, uel specialiter interdictum ab homine ad diuina officia admittat, sustinendo scienter talem esse in ecclesia, dum ibi aguntur diuina officia uel dicuntur, uel tali scienter conferat aliquod sacramentum, uel talem scienter tradat ecclesiastice sepulture, est ingressu ecclesie interdictus a iure quousque illi persone qui talem excommunicauit, uel interdixit satisfecerit de contemtu.</p>
                    <p>Et si sic interdictus nec non quilibet excommunicatus maiori excommunicacione uel interdictus ab homine, uel a iure, seu suspensus a diuinis propter crimen ab homine uel a iure penam suspensionis ipso facto imponente, durantibus huiusmodi sententiis, infra aliquam ecclesiam, uel extra scienter, ut prius ingerat se diuinis in his que suo ordini sunt annexa, ut si subdiaconus cum manipulo legat epistolam, diaconus cum manipulo et stola legat euangelium, presbyter missas celebret, confessiones audiat, uel ministret alia sacramenta, uel solemniter eciam sine aliquo apparatu tamquam publica persona ecclesiastica officiando dicat diuinum officium, uel partem eiusdem; nec non et ille qui scienter celebrat interdictus, nisi ex priuilegio uel a iure sit ei concessum, irregularitatem incurrit, super quam citra sedem apostolicam secum non poterit dispensari.</p>
                    <p>Incurrens autem aliquam de dictis sententiis caute faciet ut irregularitatem euitet, quod statim antequam predictis modis ingerat se diuinis, ab illa faciat sentencia se absolui.</p>
                    <p>Item, sciendum est quod clero solo generaliter interdicto, non est populus interdictus, nec e conuerso; ideoque populo interdicto, clerici alta uoce, pulsatis campanis, et apertis ianuis celebrare, et diuina officia exercere, excommunicatis tamen et interdictis exclusis, et ab ecclesia interim remotis, quod cantantes, uel legentes audire non possint.</p>
                    <p>Item, cum ciuitas uel locus alius sunt interdicti ab homine, uel a iure, celebrari in capella, et sepeliri in cimeterio eidem ecclesie contiguis non debebit, secus si contigua eidem ecclesie non existunt.</p>
                    <p>Item, si religiosi exemti sciant uel audiant cathedralem uel matricem ecclesiam ab officiis cessare diuinis, eciam eodem modo tenentur, alias ipso facto excommunicacionem incurrunt.</p>
                    <p>Item, sciendum quod interdictum ecclesie, uel alterius loci relaxari nequeat ad cautelam, tamen per proferentem poterit ad tempus suspendi, et post lapsum temporis, nouerit necesse illud cum adhuc duret iterum promulgari.</p>
                    <p>Illud autem suspendi non poterit, quod pro delicto proprio uel contumacia in homine est prolatum, sicut et excommunicato suspendi non potest.</p>
                    <p>Item, qui celebrat in ecclesia, uel sepelit in cimeterio sanguinis, uel seminis humani effusione pollutis, uel in qua seu eius cimeterio excommunicati uel interdicti sunt sepulti, uel celebrat eciam scienter presente excommunicato excommunicacione maiori, additis et repetitis hoc casu his que supra 3. par.</p>
                    <p>Item, illi qui preest ecclesie continenter, uel celebrat in ecclesia in qua ex statuto huius ecclesie cessandum est a diuinis, pro capcione clericorum uel bonorum suorum ex alia causa per nos uel nostros uicarios uel officiales indicenda cessacione ad tempus interdictum, ut quousque satisfaciat, non tamen, licet peccet istis casibus, irregularis existit: cum propter premissa non indicatur a iure sentencia interdicti, sed solum suspensio organorum, nec est extendenda irregularitas ultra casus expressatos a iure.</p>
                    <p>Polluens autem et quicumque cuius culpa cessatur a diuinis in ecclesia, ipsi et eius clericis de interesse ex hoc prouidenti satisfaccione de iure tenetur.</p>
                    <p>[1] (B1) Ut religiosi seruent decretales, que ipsos spectant.</p>
                    <p>IN primis statuimus, precipimus, et ordinamus, quod religiosi, cuiuscumque status fuerint, capitulum Ne in agro, et alias decretales editas super regularibus institutis, et constituciones, inuiolabiliter custodiant et obseruent: uel contra eos procedemus taliter, quod ceteris cedet in exemplum.</p>
                    <p>Circa quorum statutum et reformacionem aliter procederemus: sed quia intelleximus per nonnullos dignos fide, quod sufficienter per sanctissimum patrem et dominum nostrum, dominum papam Benedictum XII. ordinatum est, supersedimus quantum est de presenti.</p>
                </div>
                <div>
                    <head>Capitulum B2</head>
                    <p>De clericis coniugatis dimittentibus habitum et tonsuram.</p>
                    <p>Ceterum ordinamus de clericis coniugatis dimittentibus in fraudem habitum et tonsuram, quod taliter puniantur per suos ordinarios, quod in posterum talia non committant.</p>
                </div>
                <div>
                    <head>Capitulum B3</head>
                    <p>Ut sacerdotes bis aut ter in mense celebrent.</p>
                    <p>Porro sacerdotes curam habentes animarum, bis aut semel ad minus Missas celebrent in mense quolibet, ubicumque fuerint, sin autem, superiorum arbitrio grauiter puniantur, nisi per causam necessariam excusentur.</p>
                </div>
                <div>
                    <head>Capitulum B4</head>
                    <p>Ut religiosi et alii ecclesiastici abstineant a mercimoniis.</p>
                    <p>Rursus religiosi, sacerdotes, et alii in sacris ordinibus constituti, presertim sufficienter beneficiati, a mercimoniis, et mercaturis, et aliis secularibus negotiis abstineant, sub pena excommunicacionis.</p>
                </div>
                <div>
                    <head>Capitulum B5</head>
                    <p>Ut seruetur cap. Statutum in 6. de rescriptis.</p>
                    <p>Insuper prohibemus, ne conuentus, collegia, uel quecumque persone singulares, litteris apostolicis abutantur: potissime ne aduersarios suos in ecclesiam trahant quoquo modo, quocumque colore, contra tenorem illius constitucionis, Statutum, libro sexto, titulo de rescriptis.</p>
                    <p>Si qui uero contra fecerint: tum in partes, si sint collegia uel conuentus, suspensionis; in singulares uero personas, iudices, et consiliarios, si scienter et maliciose fecerint, excommunicacionis sentenciam proferimus in his scriptis, penis in dicto capitulo contentis, in suo robore ualituris.</p>
                </div>
                <div>
                    <head>Capitulum B6</head>
                    <p>Ut moniales non comedant aut bibant extra monasteria.</p>
                    <p>Preterea ordinamus, quod moniales non comedant nec bibant extra septa monasteriorum seu prioratum suorum, siue sint ciuitates, uille, burgi, suburbia: nisi necessitas immineat, aut de licencia superioris: alias contra ipsas, et earum maiores seu superiores, durissime procedemus.</p>
                </div>
                <div>
                    <head>Capitulum B7</head>
                    <p>Ut clerici et religiosi in curiis secularibus non aduocent contra ecclesiasticos.</p>
                    <p>Sane quod promoti in sacris, et alii beneficiati, et religiosi, in curiis secularibus non aduocent publice uel occulte contra ecclesiam aliquam, aut personam ecclesiasticam, nisi pro ecclesia aut alia persona ecclesiastica, seu aliis casibus a iure permissis; si uero contra fecerint, excommunicacionis sentenciam incurrere uolumus ipso facto.</p>
                </div>
                <div>
                    <head>Capitulum B8</head>
                    <p>De religiosis extra religionem morantibus.</p>
                    <p>Item declaramus, prelatos, religiosis et religiosas recipientes actu expresse, quod post recepcionem morentur, usque ad certum tempus extra religionem sumptibus amicorum, fore simoniacos, et tamquam simoniacos puniendos.</p>
                </div>
                <div>
                    <head>Capitulum B9</head>
                    <p>De litteris derogamus, aut in iuris subsidium.</p>
                    <p>Siquidem precipimus, quod unus officialis alterius, litteras derogamus, aut in iuris subsidium, tam in ciuilibus, quam in criminalibus casibus, recipiat et exequatur.</p>
                    <p>Quod si scienter aut maliciose denegauerit, ingressum ecclesie per mensem sibi nouerit interdictum.</p>
                    <p>Per abusionem uero uel falsitatem litteras, derogamus, aut, in iuris subsidium, per se aut per alium impetrantes, si usi fuerint huius concilii auctoritate, excommunicacionis sentenciam incurrere uolumus ipso facto.</p>
                </div>
                <div>
                    <head>Capitulum B10</head>
                    <p>Ne religiosi et clerici teneant focarias.</p>
                    <p>Item excommunicamus omnes sacerdotes, religiosos et clericos quoscumque, qui focarias uel alias mulieres, de quibus mala suspicio possit oriri, in domibus propriis uel alibi, unde populus et ecclesia scandalizentur, duxerit retinendas.</p>
                </div>
                <div>
                    <head>Capitulum B11</head>
                    <p>Ne ecclesiastici ecclesiasticos ad iudicium euocent seculare.</p>
                    <p>Presertim iuribus statutis antiquis inherere uolentes, prohibemus, ne persona ecclesiastica aliam personam ecclesiasticam clericaliter uiuentem, pro aliquo crimine ad iudicium euocet seculare, uel euocari procuret clam uel palam.</p>
                    <p>Quod si secus fecerit: in capitula, uel conuentus, suspensionis; et in singulares personas super hoc culpabiles, excommunicacionis sentenciam ferimus in his scriptis.</p>
                    <p>[2] Ex statuto antiquo in presenti ecclesia edito et diutius obseruato uendentes et ementes in diebus dominicis sunt excommunicati.</p>
                </div>
                <div>
                    <head>Capitulum B12</head>
                    <p>Contra uiolantes ecclesiasticam iurisdiccionem et libertatem.</p>
                    <p>Ceterum quia nonnulli temporale dominium obtinentes, uel secularis iudiciarie potestatis gerentes officium, iurisdiccionem, libertatem, immunitatem sancte matris ecclesie subuertere nituntur, uel ledere fraudulenter, et astutiis uariis exquisitis uiolare, maxime in casibus, qui sequuntur; uidelicet, quod in suis territoriis aliquotiens palam et publice, aliquotiens seorsum ad partem, proclamauerunt et inhibuerunt, in iudicio et extra, seu proclamari et inhiberi fecerunt et faciunt quotidie, uel aliquis subiectorum suorum alter alterum ad forum uetitum ecclesiasticum reputantes trahere quoquo modo presument seu presumant, seu quod ad illud iudicium preter suum alter alterum non presumant, et super causis super quibus ipsi possint cognoscere, sic indirecte nitentes impedire uolentes recurrere ad forum ecclesiasticum desuper casibus et causis, super quibus ad forum ecclesiasticum spectat cognicio, tam de consuetudine et priuilegio, quam de iure; et a causis inchoatis et inceptis in curia ecclesiastica, litigantes, ad desistendum compulerunt pluries et compellunt; ac eciam prelamari et inhiberi fecerunt et faciunt modo simili, ne ipsi subditi, aliquiue ipsorum, super recipiendis contractibus ab eis de cetero inhibendis, ad iuratos seu notarios curie ecclesiastice recurrerent, nec recursum haberent; et quod ipsi iurati seu notarii, contractus ipsos ex tunc recipere nullatenus essent ausi, cum grauium temporalium adieccione penarum in contrarium facientes; et insuper creditores, ad quorum instanciam debitores excommunicati sunt auctoritate dicte curie ecclesiastice, nunc per preces armatas, nunc aliter et aliter, directe et aliquatenus indirecte, compellunt ad consentiendum absolucionibus debitorum; et litteras excommunicatorias seu originales, aut alias sibi ab inuitis creditoribus faciunt exhiberi, et exhibitas quandoque lacerant, et faciunt lacerari, aliquando ipsas per se aut alium retinent contra uoluntatem huiusmodi creditorum; aliquando acta, maxime citaciones, ponunt carceribus, et eas ibidem custodiunt, donec dies assignata in eisdem, sit elapsa, asserentes, quod personas portantes non capiunt, sed litteras, et quod detestabilius est, portitores ipsos interdum capiunt, uerberant, et compellunt comedere litteras et sigilla; ut quamplures ex ipsis creditoribus hac de causa, uidelicet, quod sibi fecerunt debitores suos sub sigillo dicte curie ecclesiastice obligari ad emendam, traxerint, et nituntur trahere omni die.</p>
                    <p>Et quod deterius est censendum,  sacerdotes, clericos, et personas ecclesiasticas, quam pluries, que ipsorum uxores, parentes et amicos, fraudulenter retroactis temporibus ceperunt, arrestauerunt, incarcerarunt, capique, arrestari, et incarcerari fecerunt, mandauerunt, et procurauerunt, ac bona eciam eorumdem.</p>
                    <p>Item impediunt et impedire conantur, ne in ipsorum districtu extra loca sacra iudicia ecclesiastica exerceantur, quod est contra iura expresse, cum in quolibet loco sue diocesis non exemplo ualeat exerceri.</p>
                    <p>Rursus conantur impedire in curia ecclesiastica, ut citaciones fieri non ualeant viva uoce.</p>
                    <p>Preterea nolunt, quod sigillum curie ecclesiastice, quamuis sit authenticum, plenam fidem faciat coram ipsis.</p>
                    <p>Necnon cum ceperunt et incarcerauerunt personas ecclesiasticas, licet moneantur, nolunt restituere: sed quandoque de loco in locum extra diocesim transferunt, ut personas afficiant et affligant.</p>
                    <p>Quandoque ab ipsis pecuniam exigunt: et sic abire permittuntur.</p>
                    <p>Et quod peius est, fouent ipsos postmodum, et sustinent ne puniri possint de suis delictis per suum iudicem, maxime committentes in curia ecclesiastica falsitatem.</p>
                    <p>Ceterum si persone ecclesiastice, uel quarum punicio et correccio ad iudicem ecclesiasticum noscitur pertinere pro suis fauoribus, a suis iudicibus capiantur, si ad forum seculare prouocent, aut appellant, cogunt seculares iudices ecclesiasticos quod sibi restituantur occasione appellacionis friuole et interiecte; et nihilominus compellunt iudices ecclesiasticos ad satisfaciendum sibi de custodia, carcerario, castellagio, seu geolagio, et expensis superfluis factis occasione personarum predictarum, rursusque quando restituunt, ipsos uituperose remittunt, bonaque mobilia cum eisdem capta retinent, et restituere contradicunt, ac nonnumquam clericos per ipsos captos cum habitu clericali, et tonsura, in carceribus suis tradi faciunt, et indui uestibus radiatis, compellentes eosdem et fraudulenter inducentes ad cognoscendum, se non esse clericos, et ad negandum de facto priuilegium clericale.</p>
                    <p>Item personas ecclesiasticas per bonorum suorum capcionem, et quandoque arrestum corporum et carcerem, si sub eorum sigillis per arresta corporum uel alias fuerint obligate, suis creditoribus satisfacere compellunt.</p>
                    <p>Et si in casu aliquo tales personas per arresta corporum obligatas ad ecclesiasticos remittunt iudices: nisi iudex ipsas in carcere uel arresto detineat, iudicem ipsum, per capcionem temporalis principalis debitoris recusantis interdum, et eciam personas ecclesiasticas compellunt ad contribuendum talliis.</p>
                    <p>Et nihilo minus ipsarum ecclesiasticarum personarum domorum hostia aperta ad parietem seu murum in fraudem sigillant, aut filum ex transuerso hostii ipsarum, cum sigillo in utroque fili capite, apponunt, ne domos ualeant intrare, ut sic fatigati, respondeant coram ipsis iudicibus secularibus, in accionibus personalibus, et aliis, in quibus ad ipsos seculares iudices non spectat cognicio respondere recusant, ipsas de facto ponunt in contumaciam, et defectum.</p>
                    <p>Et deinde compellunt easdem premissis modis et aliis ad soluendum emendas occasione predicti defectus.</p>
                    <p>Et insuper cum predicti iudices seculares requiruntur per ecclesiam imminente necessitate, auxilium suum denegant.</p>
                    <p>Sunt eciam nonnulli laici et clerici, qui impediunt et perturbant, quandoque per se, quandoque per alium, seu alias personas et uiles et ignotas, collacionem et ordinacionem domorum Dei et sancti Lazari, in quibus de iure et consuetudine aut priuilegio nullum ius pertinet eisdem.</p>
                    <p>Admittunt siquidem iudices seculares coram se iudicialiter excommunicatos, ad agendum, testificandum et patrocinandum, licet ut tales repellant legitime requirantur: ac exercent iurisdiccionem in ecclesiis, seu in earum porticu, et forum seu mercatum tenent in eisdem.</p>
                    <p>Item pilorium seu postellum in coemeteriis et locis sacris affigunt et apponunt.</p>
                    <p>Clericos quidem, et super criminibus per iudicem ecclesiasticum absolutos uel punitos, interdum coram se, super et de eisdem criminibus respondere faciunt et compellunt.</p>
                    <p>Et ipsos clericos et personas ecclesiasticas, coram ipsis securitatem et assecuramentum prestare compellunt.</p>
                    <p>Quin et incarceratos clericos in carceribus sui ecclesiastici iudicis saisunt, et manum suam apponunt, et processum suum canonice finire non sinunt.</p>
                    <p>Insuper et personas ecclesiasticas in criminalibus et personalibus accionibus coram se respondere compellunt, et quod grauius est, punire, bannire, et relegare presumunt.</p>
                    <p>Cumque indicitur cessacio per iudicem ecclesiasticum in aliquo loco, ideo quia persona ecclesiastica per iudicem secularem detinetur: ponitur temporalitas ecclesie ad manum secularem, et sic posita detinetur cum saisina viva, quousque dicta cessacio sit amota.</p>
                    <p>Item personas ecclesiasticas, seu earum bona mobilia, per iudices ecclesiasticos capi, cum casus exigit, in suis territoriis seu iurisdiccionibus non permittunt, nec ibidem arma portari per seruientes ecclesiasticorum iudicum, cum illuc accedunt pro iurisdiccione ecclesiastica exercenda.</p>
                    <p>Preterea iudicem ecclesiasticum impediunt in cognicione noualium et uacantium decimarum.</p>
                    <p>Denique non solum modis predictis, sed eciam pluribus aliis, ubi fuerunt, nituntur quotidie iurisdiccionem, libertatem, et immunitatem ecclesiasticam turbare et impedire, et eciam impediunt et perturbant adeo, quod iudices ecclesiastici iurisdiccione sibi notorie competenti, tam de antiqua, et pacifice obseruata consuetudine, quam de iure, uti non possunt sicut prius.</p>
                    <p>Quapropter iurisdiccionem et libertatem ecclesiasticam nolentes negligere, sed in sui iuris plenitudine quantum cum Deo possumus conseruare: statuentes, talia uel similia de cetero fieri prohibemus.</p>
                    <p>Si qui uero, quod absit, contrarium fecerint, aut in futurum facient, in premissis aut aliquo premissorum, per se aut alium, palam uel occulte, directe uel indirecte, mandauerint, consilium, auxilium prebuerint uel fauorem: licet in multis premissorum casibus excommunicacionis sentencia a canonibus lata damnabiliter sint ligati: omnes tamen tales et similes et singulos, auctoritate huius saori concilii, excommunicamus in his scriptis, eorumque familiam, seu conductum, ecclesiastico supponimus interdicto.</p>
                    <p>Quibus omnibus ecclesiastica sepultura denegatur.</p>
                    <p>Quos omnes et singulos postquam de premissis constiterit, aut altero eorumdem, nominatim et expresse, sin autem tacitis nominibus, in generali et uulgari, per curatos totius prouincie omnibus diebus Dominicis in Missa excommunicatos denunciari sub pena excommunicacionis precipimus alta uoce.</p>
                </div>
                <div>
                    <head>Capitulum B13</head>
                    <p>A quibus absolui possint turbatores libertatis et iurisdiccionis ecclesiastice.</p>
                    <p>Et quamuis a predictis omnibus et singulis sententiis uolumus quemlibet suffraganeum posse suum subditum, per se uel per alium absoluere: turbatores tamen libertatis et iurisdiccionis ecclesiastice prefatos et similes, per se dumtaxat possit absoluere, aut per eius officialem uel commissarium super hoc specialem: ita tamen et non alias, si tam iudici, cuius cognicio fuerit impadita uel iurisdiccio usurpata, quam parti lese in sui iuris prosecucione turbate de iniuriis, damnis, expensis, et interesse prius integraliter fuerit satisfactum: nulla sibi per absoluentem libertate, remissione, seu gracia, quantum ad ius partis, ualitura.</p>
                    <p>Uerum ne supradicti iurisdiccionis ecclesiastice turbatores, in suis malitiis inueniant defensores: prohibemus, ne quis clericus, uel persona ecclesiastica, dictis turbatoribus super turbacione huiusmodi ad iudicium ecclesiasticum euocatis, quos culpabiles crediderint uerisimiliter, patrocinium prestare presumant, uel consilium seu fauorem.</p>
                    <p>Quod si fecerint, in ipsos excommunicacionis sentenciam ferimus in his scriptis.</p>
                </div>
                <div>
                    <head>Capitulum B14</head>
                    <p>Ut hec statuta publicentur, et sacerdotes curati eorum copiam habeant.</p>
                    <p>Item uolumus et ordinamus, quod omnia et singula statuta premissa, quilibet suffraganeorum nostrorum in suis diocesibus faciant in prima uel secunda synodo publicari: ne ex tunc pretextu ignorantie aliquis se ualeat excusare.</p>
                    <p>Item uolumus, quod in synodis predictis precipiatur sacerdotibus curatis, quod eorum quilibet penes se tam in uulgari, quam in Latino, presertim de statuto edito contra iurisdiccionis et libertatis ecclesiastice turbatores, copiam habeant, ut sibi iniuncta fidelius exequantur.</p>
                    <p>Hec siquidem que superius premittuntur inuiolabiliter uolumus obseruari: statutis antiquis in suo robore nihilominus duraturis.</p>
                </div>
                <div>
                    <head>Explicit</head>
                    <p>[3] Et quamuis a predictis omnibus et singulis sententiis uolumus quemlibet suffraganeum posse suum subditum per se uel alium absoluere; turbatores tamen libertatis, et iurisdiccionis ecclesiastice prefatos et ciuiles per se dumtaxat possit absoluere, aut per eius officialem, uel commissarium super hoc specialem: ita tamen et non aliter, si tam iudici cuius cognicio fuerit impedita, uel iurisdiccio usurpata, quam parti lese in sui iuris persecucione turbate de iniuria, damnis, et expensis, et interesse prius integraliter fuerit satisfactum, nulla sibi per absoluentem in hoc, libertate, remissione seu gracia quam ad huius partis ualitura.</p>
                    <p>Uerum ne supradicti iurisdiccionis ecclesiastice turbatores in malitiis inueniant deffensores, prohibemus ne quis clericus, uel persona ecclesiastica dictis turbatoribus super turbacione huiusmodi ad iudicium ecclesiasticum euocatis, quos culpabiles crediderunt, uel similiter patrocinium dare presumant, uel consilium seu fauorem.</p>
                    <p>Quod si fecerint in ipsos excommunicacionis sentenciam ferimus in eis scriptis.</p>
                    <p>Item, uolumus et ordinamus quod omnia singula statuta premissa quilibet suffraganeorum nostrorum in suis diocesibus faciat in prima uel secunda synodo publicare, ne ex tunc in antea pretextu ignorantie aliquis se ualeat excusare.</p>
                    <p>Item, uolumus quod in dictis synodis precipiatur sacerdotibus curatis suis quod eorum quilibet penes se tam in uulgari quam in Latino, presertim de statuto edito contra iurisdiccionis et libertatis ecclesie turbatores, copiam habeant ut sibi iniuncta fidelius exequantur.</p>
                    <p>Hoc siquidem firmiter, permanenter et inuiolabiliter uolumus obseruari, statutis antiquis in suo robore nihilominus duraturis.</p>
                    <p>Ad premissorum autem omnium fidem et maioris roboris firmitatem habendam his sic statutis et ordinacionibus per totum concilium factis:</p>
                    <p>Nos dictus archiepiscopus Bituricensis eciam in prouinciali concilio predicto constituti sigillum nostrum; una cum sigillis dictorum nostrorum suffraganeorum apponi fecimus in pendenti.</p>
                    <p>Nos uero prefati ROGERIUS Lemouicensis, BERTRANDUS Cadurcensis et ARNALDUS Tutelensis episcopi, sigilla nostra una cum sigillo dicti reuerendi patris domini FULCRANDI Dei gracia Bituricensis archiepiscopi ipsi concilio presidentis presentibus duximus apponenda.</p>
                    <p>Actum et datum in prouinciali Bituricensi concilio die iouis ante festum beati Luce euangeliste continuata a die lune precedenti prima die concilii supradicti.</p>
                    <p>Anno Domini millesimo trecentesimo trigesimo sexto, indiccione 5. pontificatus sanctissimi patris et domini nostri predicti domini Benedicti pape XII. anno secundo.</p>
                    <p>Et de suffraganeis dicti domini archiepiscopi Bituricensis IX. reuerendis patribus dominis episcopis Ruthenensi, Uabrensi, S. Flori, Claromontensi, Aniciensi, Mimatensi, Cadurcensi, Sarlatensi, Montis Albani, Lemouicensi, Tutelensi, Et Deus et beata Uirgo Maria dirigat ingressus eorum et aliorum presbyterorum sancte sedis apostolice obediendorum.</p>
                    <p>Amen.</p>
                </div>
                <div>
                    <head>Footnotes</head>
                    <p>[1] Ed note: &quot;Sequitur in manuscripto concilium Bituricense sub Fulcrando archiepiscopo celebratum&quot;; text added from 0349_Bourges_1336</p>
                    <p>[2] Ed note: &quot;post cuius canonem xi. sequens desideratur in editis&quot;; following sentence added from Rodez text.</p>
                    <p>[3] Text of Bourges council ends here; remaining is from Rodez text</p>
                </div>
            </div>
        </body>
    </text>
</root>
