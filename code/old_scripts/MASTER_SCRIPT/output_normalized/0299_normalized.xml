<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Exeter</title>
                <recordID>0299</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1287</origDate>
                <dateNotes/>
                <origPlace>Exeter</origPlace>
                <diocese>Exeter</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 299</p>
                <p>Year: 1287</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Exeter</p>
                <p>Diocese: Exeter</p>
                <p>Province: Canterbury</p>
                <p>CountryModern: England</p>
                <p>Latitude: 50.716667</p>
                <p>Longitude: -3.53333</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Peter Quinel</p>
                <p>IssuingAuthorityAlt: Peter Quivel, Peter de Exonia</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney II, 982-1059</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: []</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Altissimus de terra creauit medicinam: Ecclus. xxxviii.</p>
                    <p>Quod primo et principaliter intelligitur de medicina anime cuius medicus est Christus.</p>
                    <p>Et anime morbus est peccatum iuxta illud prophete: Sana animam meam quia peccaui tibi.</p>
                    <p>Et hec spiritualis medicina animam curat per uerborum sancte synodi efficaciam iuxta illud propheticum : Misit uerbum suum et sanauit eos.</p>
                    <p>Et non solum sanat per uerborum efficaciam sed per operaciones sacramentorum fluentium de fontibus saluatoris, id est Christi uulneribus.</p>
                    <p>Hic est medicus de quo loquitur Augustinus: Uenit magnus medicus quia ubique iacebat egrotus; de cuius medicina dicitur in Ecclesiastico : Unguentarius faciet pigmenta suauitatis et uncciones conficiet sanitatis; et sicut dicit Augustinus, ipse fuit medicina que sufficiebat omnibus et contra omnem morbum.</p>
                    <p>Hic est Samaritanus, id est Christus, qui infudit uinum, id est salutares puncciones uerborum et oleum sacramentorum, sauciato, id est per peccatum uulnerato.</p>
                    <p>Cuius pretextu nos Petrus miseracione diuina Exoniensis episcopus, uices quodammodo gerentes in terris, licet minus digni, predicti altissimi Samaritani et unguentarii Iesu Christi, pro nostro modulo Pauli doctoris gentium sequentes uestigia, qui apud Miletum synodum conuocauit, uos fratres nostros et filios in Christo dignum duximus conuocandos ad hanc sanctam synodum in ecclesia nostra Exoniensi celebrandam in presenti, ut aquam sapientie hauriamus cum gaudio de fontibus saluatoris, a quibus cum uirtutes sacramentorum effluxerint, a sacramentis sumat tractatus noster synodalis exordium.</p>
                </div>
                <div>
                    <head>Capitulum 1</head>
                    <p>De sacramentis in genere.</p>
                    <p>Quoniam ecclesiastica sacramenta ad salutis remedia sunt diuinitus instituta, in quorum dispensacione precipuum consistit ministerium prelatorum, omnibus quibus animarum cura incumbit sacramenta ipsa sane intelligere ac scire plebi sibi commisse rite conferre expedit et oportet, et tanto circa eorum collacionem cautius se habere quanto utiliora sunt ac magis necessaria ad salutem. Que igitur sunt et quot, que necessaria et que non, ac que collata ualeant uel non ualeant iterari ab inicio propter simpliciores breuiter exponamus.</p>
                    <p>Sunt autem septem: Baptismus scilicet qui est ianua omnium sacramentorum et dicitur ingredientium, eo quod ingredientes sanctificat et tam ab originali quam actuali peccato hominem exuit et emundat; unde prima tabula ducens ad portum salutis post naufragium appellatur.</p>
                    <p>Secundum uero sacramentum nuncupatur confirmacio et dicitur pugnantium, quoniam per baptismum sanctificatos contra antiqui hostis insidias corroborat, ut insultibus fortius resistat humani generis inimici, qui tanquam leo rugiens mundum circuire non desinit predam quam deuoret querens in hominibus.</p>
                    <p>Est et tertium sacramentum progredientium, ideoque uiaticum seu eucaristia appellatur, ingenti caritate et racionabili institutum.</p>
                    <p>Quartum uero sacramentum est redeuntium eo quod redeuntibus datur, propter quod secunda tabula post naufragium appellatur penitencia.</p>
                    <p>Est et quintum sacramentum scilicet extrema unccio, et dicitur exeuntium quod tam ad infirmitatis corporalis alleuiacionem quam peccatorum remissionem noscitur salubriter institutum.</p>
                    <p>Est et sextum sacramentum scilicet matrimonium quod fuit institutum in paradiso et ante peccatum; post uero peccatum et extra paradisum fuit institutum ad remedium uidelicet ut carnalis concupiscentie uitium cohiberetur! et fornicacionis labes per legitimum coniugium excluderetur.</p>
                    <p>Est et septimum sacramentum scilicet ordo; nam sicut in ueteri testamento sacrificia offerebantur non per quoscumque sed per uocatos a domino, ita nec in nouo nisi per ipsos qui ad hoc sacros susceperunt ordines ecclesiastica sacramenta poterunt dispensari.</p>
                    <p>Cum igitur septem sunt sacramenta, primum quod est baptismus omnibus est necessarium, sine quo ad regnum celorum minime peruenitur; penitencia uero necessaria est adultis qui post baptismum in crimen actuale inciderint; cetera uero tria, confirmacio, eucaristia, et extrema unccio, non ita sunt necessaria ut precedencia quoniam absque eis potest esse salus, dum tamen haberi nequeunt et ex contemptu minime omittantur.</p>
                    <p>Duo uero ultima, scilicet coniugium et ordo, uoluntaria sunt et spiritualia, quia liberum est unicuique ipsa percipere uel non percipere: hoc excepto, quod qui curam habent animarum compelli ad ordines uel curam susceptam dimittere sacri canones decreuerunt.</p>
                    <p>Per ista duo sacramenta peccatum non dimittitur, sed per matrimonium fornicacionis uitatur uitium: per ordinem uero, si digno conferatur et rite, uirtutes augentur et munera graciarum.</p>
                    <p>Horum autem septem sacramentorum quedam sunt irreiterabilia, ut baptismus, confirmacio, et ordo, que semel collata minime reiterantur.</p>
                    <p>Cetera uero quatuor licite poterunt iterari, solenni penitencia dumtaxat excepta, que quia sacramentalis est iterari non debet.</p>
                    <p>Premissis tam breuiter quam leuiter in genere expositis, ut per hec ab inicio corda simplicium cautius illustremus, ad singula sacramenta, qualiter unusquisque curam habens animarum in ipsis suum debeat inpendere ministerium, per ordinem descendamus nostri progressus, quem deus dirigat et conseruet, a baptismo sumentes exordium.</p>
                </div>
                <div>
                    <head>Capitulum 2</head>
                    <p>De baptismo.</p>
                    <p>Baptismi sacramentum adeo est necessarium quod sine eo non est salus, nec aliis quam baptizatis regni celestis ianua aperitur.</p>
                    <p>Quapropter sacerdotibus quibus cura animarum incumbit districte precipimus quod formam baptizandi parochianis suis exponant sepius in uulgari, uidelicet quod tempore partus aquam habeant promptam in qua si oportuerit baptizandum inmergant, dicentes: Ego baptizo te in nomine patris et filii et spiritus sancti.</p>
                    <p>Amen.</p>
                    <p>Sepius enim accidit quod propter mortis periculum per alium quam per sacerdotem oportebit paruulum baptizari, sicque propter causas huiusmodi emergentes expedit et oportet ut quilibet formam baptizandi sciat et intelligat, quam cum ineuitabilis casus emerserit ualeat obseruare, que, si penitus obseruata non fuerit, paruulus ex integro baptizetur, quoniam ex quo duo sunt necessaria in baptismo, uerbum scilicet et elementum, utroque uel altero deficiente nichil est quod agitur.</p>
                    <p>Sacerdotes insuper suos instruant parochianos quod non solum sacerdotes uerum eciam clerici et laici, insuper pater et mater in necessitatis articulo absque copule coniugalis preiudicio, suos paruulos ualeant baptizare. Cum uero contigerit puerum domi propter mortis periculum baptizari, si postea conualuerit, ad ecclesiam defferatur, ut si rite fuerit baptizatus non ipsa submersio nec ipsa precedencia sed subsequencia dumtaxat per sacerdotem ut conuenit suppleantur.</p>
                    <p>Uas uero in quo puer domi fuerit baptizatus comburatur uel ad usus ecclesie reseruetur, ac aqua, in qua puer inmersus fuerit, in baptisterium effundatur uel saltem proiciatur in ignem ob reuerenciam sacramenti.</p>
                    <p>Et ne ob parentum inprudenciam puer ullatenus absque baptismo decedat, precipimus ut per sacerdotes parochiales pregnantibus mulieribus iniungatur ut tempore partus sui aquam habeant promptam ad manus ut, si ingruerit repentini casus necessitas, puer saltem a parentibus, si alii non affuerint, in forma quam premisimus baptizetur. Item, quod peccata sua, cum tempus partus instare crediderint, sacerdoti cominus confiteantur, ne, cum ipsas in puerperio laborare contigerit, impedientibus pariendi doloribus, confiteri cum uoluerint adimatur facultas.</p>
                    <p>Ad hec precipimus ut sacerdotes parochiales parochianos suos moneant diligenter ut pueros suos diebus sabbatis proximis ante Pascha et Penthecostes ad baptismum solenniter celebrandum a sacris canonibus deputatis, ad ecclesiam studiosius deferant baptisandos, cessante cuiuscumque periculi suspicione.</p>
                    <p>In leuacione pueri de sacro fonte, per quam compaternitas spiritualis contrahitur, precipimus ut in leuacione maris duo mares et una femina, in femine uero leuacione unus mas et due femine adhibeantur.</p>
                    <p>Plures tamen adesse poterunt non ut compatres sed tanquam testes.</p>
                    <p>Ne autem alicuius dubietatis pretextu non baptizatus quispiam relinquatur, quod infantibus expositis et aliis domi baptizatis extra formam superius traditam de facili possit contingere, precipimus quod in huiusmodi dubio baptizentur sub hac forma uerborum: Non intendo te rebaptizare, sed si nondum es baptizatus ego baptizo te in nomine patris et filii et spiritus sancti.</p>
                    <p>Amen.</p>
                    <p>Nec talis dubietas facit sacramentum baptismatis iterari, quoniam non monstratur iteratum quod nescitur esse factum.</p>
                    <p>Panni uero crismales, quorum candor innocenciam uite et puritatem christianam designat, nusquam in usus prophanos sed ecclesie conuertantur.</p>
                    <p>Baptizandus uero, nisi de legittimo matrimonio fuerit procreatus, a sacerdote exactissime inquiratur de parentum nominibus ut, quamquam paruulo baptismus non debeat denegari, parentes tamen eius pro commixtione illicita puniantur.</p>
                </div>
                <div>
                    <head>Capitulum 3</head>
                    <p>De confirmacione.</p>
                    <p>Quoniam in baptismo regeneramur ad uitam, post baptismum confirmamur ad pugnam, eo quod nobis est iugis colluctacio aduersus principem tenebrarum.</p>
                    <p>Quapropter sacerdotibus parochialibus districte precipimus ut parochianos suos sepius moneant quatinus paruulos suos, quos prius baptizatos esse constiterit, procurent quamcitius poterunt confirmari.</p>
                    <p>Et ne ob parentum negligenciam ipsos contingat absque confirmacione diutius remanere, statuimus ut paruuli infra triennium a tempore ortus sui confirmacionis recipiant sacramentum, dum tamen proprii uel alieni episcopi copia habeatur; alioquin parentes extunc qualibet sexta feria in pane et aqua ieiunent donec pueri confirmentur.</p>
                    <p>Adulti uero ad confirmacionem minime offerantur nisi peccata sua prius confessi fuerint eodem die.</p>
                    <p>Confirmandi secum deferant ligaturas mundas latitudinis et longitudinis conpetentis, quas post confirmacionem per triduum portare debent, deinde igne conburi precipimus et confirmatos ultra baptisterium per manus sacerdotis uel saltem diaconi ablui.</p>
                    <p>Sacerdotes autem suos instruant parochianos ne pater aut mater, uitricus uel nouerca, puerum suum, nec uir feminam seu femina masculum aut qui confirmatus non fuerit, ad episcopum teneat confirmandum. Item quod inter tenentes pueros ad confirmandum ex parte una et ipsos confirmatos et parentes eorum ex altera, sicuti in baptismo, cognacio contrahitur spiritualis, propter quam adinuicem matrimonium contrahere prohibentur.</p>
                    <p>Et quia huiusmodi sacramentum reiterari non debet, ut prediximus, moneantur parentes per locorum presbiteros ut pueris suis de confirmacione tempore infantie sue recepta postquam etatem excesserint innotescant, unde et pueros super hoc certificari et parentes certificare oportet.</p>
                </div>
                <div>
                    <head>Capitulum 4</head>
                    <p>De eucaristia.</p>
                    <p>Sacramentum eucaristie, omni ueneracione dignum, solis sacerdotibus licet conficere qui secundum ecclesie claues rite fuerint ordinati.</p>
                    <p>Sacerdotes igitur, priusquam accedant ad ministerium tam sublime, uite sue uias examinent diligenter, uerbum apostolicum sepius in animo reuoluentes: Qui manducat et bibit indigne etc., et similiter illud ewangelii: Cum dominus intinxisset panem et dedisset Iude Scariotis post bucellam intrauit in eum sathanas quia manducauit indigne.</p>
                    <p>Quod si forte alicuius peccati mortalis lesam conscienciam habuerint, in quo casu quantum ad se suspensi existunt, ad tantum ministerium accedere non presumant, donec conscientie sue uulnera alicui patefecerint sacerdoti et penitenciam inde receperint salutarem.</p>
                    <p>Prouideant igitur sacerdotes quod oblatas habeant confectas de simula frumenti et aqua dumtaxat, ita quod nichil immisceatur fermenti.</p>
                    <p>Sint autem oblate candide, integre, et rotunde, nec per tantum tempus custodiantur quod in sapore uel aspectu abhominabiles habeantur.</p>
                    <p>Uinum habeant purum.</p>
                    <p>Uinum uero in acetum conuersum reiciatur omnino.</p>
                    <p>Missam celebraturus sacerdos infundat calici plus de uino et parum de aqua, nec misse nisi in altaribus uel superaltaribus consecratis aliqualiter celebrentur, in quarum celebracione duo saltim luminaria habeantur tam ob reuerenciam sacramenti quam extinccionis casum fortuitum, quorum semper alterum sit de cera.</p>
                    <p>De parochianorum elemosinis sacerdotes procurent duos fieri torticeos in canone misse ardentes, prout in ecclesiis multis hactenus fieri consueuit.</p>
                    <p>Ut autem ad id efficiamus subditorum animos prompciores, omnibus parochianis nostris contritis et confessis, qui in hac parte manus porrexerint adiutrices, quindecim dies de penitencia sibi iniuncta misericorditer relaxamus.</p>
                    <p>Quia uero per hec uerba: Hoc est enim corpus meum, et non per alia, panis transsubstanciatur in corpus, prius hostiam non leuet sacerdos donec ipsa plene protulerit, ne pro creatore creatura a populo ueneretur.</p>
                    <p>Hostia autem ita leuetur in altum ut a fidelibus circumstantibus ualeat intueri.</p>
                    <p>Per hoc etenim fidelium deuocio excitatur et fidei meritum suscipit incrementum.</p>
                    <p>Parochiani solicite exhortentur ut in leuacione1 corporis Christi nedum reuerenter se inclinent sed genua flectant et creatorem suum adorent omni deuocione et reuerencia; ad quod per campanelle pulsacionem primitus excitentur, et in leuacione ter tangatur campana maior.</p>
                    <p>Habeat sacerdos parochialis propter infirmos semper hostias concratas, quas ultra septem dies seruari firmiter prohibemus; sed proxima die dominica sequente ante calicis ablucionem a sacerdote missam celebrante uel ab alio, dum tamen digno, deuote sumantur; quo die iuxta parochianorum diffusionem plures uel pauciores alie innouentur, per sequentem ebdomadam durature.</p>
                    <p>Cum ergo eukaristia ad infirmum fuerit deferenda supperpellicio et stola induat se sacerdos, nisi loci distancia et eris intemperies hoc fieri minime paciatur.</p>
                    <p>Sit corpus dominicum repositum in bursa mundissima et ipsa includatur sub cerura in pixide munda et honesta, argentea uel eburnea uel alia conuenienti, quam ad pectus deferat sacerdos, ipsum precedente lucerna, eo quod portatur candor lucis eterne.</p>
                    <p>Precedat eciam tintinabulum, ad cuius sonitum excitentur fideles ad adorandum corpus dominicum, se sibi humiliter inclinando et, si fieri potest, genua flectendo.</p>
                    <p>Et ut eorum in hoc labor meritorius habeatur, hiis omnibus qui hoc fecerint corde puro pariter et deuoto tresdecim dies de iniuncta sibi penitencia misericorditer relaxamus.</p>
                    <p>Nec quisquam sibi reputet onerosum tantum suo creatori impendere famulatum.</p>
                    <p>Unde ne instigante diabolo ulla solicita dubitacio de corpore Christi mentes occupet laicorum, priusquam communicent instruantur per sacerdotes quod illud accipiunt sub panis specie quod pro ipsorum salute pependit in cruce, hoc accipiunt in calice quod effusum est de Christi latere; et ad hoc inducantur per exempla, raciones, et miracula que hactenus euenerunt. (5)</p>
                </div>
                <div>
                    <head>Capitulum 5</head>
                    <p>De penitencia.</p>
                    <p>Admiranda et multiplex dei misericordia humanis lapsibus ita subuenit ut non solum per baptismi graciam sed et per penitentie medicinam spes uite reparetur eterne, ut qui regeneracionis dona uiolassent, proprio se iudicio condempnantes, ad remissionem criminum peruenirent.</p>
                    <p>Mediator etenim dei et hominum, homo dominus noster Iesus Christus, prepositis ecclesie hanc tradidit potestatem, ut confitentibus penitentie satisfaccionem darent, iuxta illud euangelii : Quorum remiseritis peccata remittuntur eis etcetera, et alibi: Ite ostendite uos sacerdotibus etcetera.</p>
                    <p>Uerum quia in grauibus peccatis quis positus dum suis premitur aliena non diluit, reuocent se prelati intus ad conscienciam ut crimina propria prius corrigant et tunc aliena reprehendant.</p>
                    <p>Curet igitur sacerdos ut sapiens medicus et perfectus primum peccata sua diluere et postea aliena tergere et sanare; et ut liberius et commodius hoc ualeat</p>
                    <p>adimplere, presentis synodi approbacione statuimus ut locorum archidiaconi, qui de sacerdotum prudencia et moribus pleniorem habent noticiam, de quolibet decanatu unum uel duos eligant confessores, quos ad hoc sciencia et meritis crediderint magis idoneos, qui uice nostra decanorum ruralium, rectorum, uicariorum, et parochialium sacerdotum audiant confessiones, penitenciarii nostri generalis auctoritate in omnibus salua, ad cuius arbitrium in dubiis et grauioribus recurratur, nisi forte talis emergat articulus qui nobis inconsultis nequeat expediri.</p>
                    <p>Et quia prelatis ecclesiarum, quibus animarum cura incumbit, in se bonos existere non sufficit ad salutem nisi subditorum mores et uitam corrigant et reforment, quorum sanguis de eorum manibus requiretur, moneant parochianos suos et crebris predicacionibus inducant quod quilibet eorum ter in anno, scilicet ante Natale domini, Pascha, et Penthecosten uel ad minus in Quadragesima in ipsius inicio, ne ecclesie careant suffragiis que fiunt tunc temporis, peccata sua integre proprio sacerdoti uel alteri de ipsius licencia confiteantur.</p>
                    <p>Licencia uero petita et assignata racionabili causa non negetur, alioquin penitentes frustra se detegerent alieno, cum ipse absque licencia eos absoluere non poterit uel ligare, nisi de mandato superioris hoc fiat uel in peregrinacione seu uinculis seu mortis articulo penitens fuerit constitutus.</p>
                    <p>De confessione uero facta alteri per ipsius assercionem fidem faciat proprio sacerdoti, alioquin pro confesso nullatenus habeatur.</p>
                    <p>Quod si quispiam confessus non fuerit et communicauerit semel in anno, uiuens ab ingressu ecclesie arceatur et moriens ecclesiastica careat sepultura.</p>
                    <p>In penitentiis uero iniungendis sacerdotes peritorum medicorum inhereant uestigiis, ut sciant uinum et oleum infundere uulneribus sauciati et iuxta qualitatem criminum et contricionem confitendum adhibere propria et proficua medicamenta, etenim non omne quod sanat oculum sanat calcaneum.</p>
                    <p>Qualitatem igitur et contricionem confitentium diligenter attendant; audiant quicquid dixerint, ac eos supportent in spiritu lenitatis; nec uerbis exasperent nec aspectu, sed solicite inducant ut integre confiteantur.</p>
                    <p>Uagos non habeant oculos sed pronos in terram, non respicientes faciem confitentis, nisi quatenus ipsius cordis contricionem et erubescenciam que est maxima pars penitentie ualeant estimare, que non tam uerbis sicut uultus aspectu poterunt deprehendi.</p>
                    <p>Mulieres in aperto et extra uelum confiteantur, non ut audiri ualeant sed uideri; et que partui sunt uicine tunc confiteantur prout supra decreuimus in titulo de baptismo.</p>
                    <p>Caueant insuper sacerdotes ne maritis aut eorum</p>
                    <p>uxoribus pro penitencia quicquam iniungant per quod inter ipsos de enormi crimine sinistra ualeat oriri suspicio et ex hoc odium generari.</p>
                    <p>Qualitate tamen commissi criminis et ipsius uniuersis circumstantiis ponderatis, talis iniungatur penitencia confitenti que satisfaccionem inducere et proficere ualeat ad salutem.</p>
                    <p>Preterea statuimus et sub pena precipimus concilii generalis ut medici corporis, cum ipsos ad egrotos uocari contigerit, ante omnia infirmis persuadeant ut medicos aduocent animarum, cum nonnumquam infirmitas corporalis proueniat ex peccato.</p>
                    <p>Propter quod dominus precepit languido quod abiret et amplius non peccaret ne deterius sibi contingeret.</p>
                    <p>Et cum sic fuerit egroto de spirituali salute prouisum, ad medicine corporalis remedium salubrius procedatur. Medicus egroto nichil persuadeat quod cedat in anime detrimentum, cum multo preciosior sit anima corpore et per consequens salus unius est alterius saluti merito preponenda.</p>
                    <p>Infirmi confiteri non tardent, sed pro sacerdote confestim mittant, et de die, propter diuersa pericula que de nocte poterunt euenire.</p>
                    <p>De quorum uero conualescencia desperatur, diuine tantum misericordie commendentur; nec est eis precise penitencia iniungenda, sed notificanda potius que debetur, ut, si conualuerint, perficiant eam vivi, si decesserint, pena eterna que debetur in penam purgatorii transsitoriam commutetur occulto Christi iudicio arbitrandam.</p>
                    <p>In penitentiis dandis diligenter attendat sacerdos qualitatem delinquentis, quantitatem delicti, locum, tempus, causam, perseueranciam in delicto, penitentis deuocionem, et signa contricionis ipsius; nec inquirat de propriis nominibus personarum cum quibus quis peccauerit, sed in genere.</p>
                    <p>Ut si mulier fuerit que peccauerit, querat ab ea utrum cum clerico uel laico, religioso uel seculari, sacerdote uel diacono uel subdiacono, coniugato uel soluto, consanguineo uel affine.</p>
                    <p>Si uero uir, aptas et consimiles de mulieribus sibi faciat questiones; ita tamen quod maiora et notoria penitenciario nostro reseruet et penitentem sibi transmittat cum litteris causam delicti et circumstancias ipsius continentibus.</p>
                    <p>Penitens iterum cum litteris penitenciarii absolucionis et penitentie modum continentibus ad suum redeat sacerdotem; reuertenti aliter non credatur.</p>
                    <p>Hec nedum in foro penitenciali sed iudiciali precipimus firmiter obseruari.</p>
                    <p>Et quoniam spiritus et carnis in dies singulos crescente concupiscencia et refrigescente caritate multorum nedum usitata crimina multiplicantur sed excogitantur noua et inaudita pariter perpetrantur, nostro penitenciario indulgemus ut, si in Capite Ieiunii ad suscipiendos et audiendos pubplice penitentes se solum sufficere non crediderit, socium unum uel plures iuxta penitentium numerum sibi adiungat.</p>
                    <p>De peccatis autem que communiter sunt in usu a sacerdote inquiri poterit singillatim.</p>
                    <p>De aliis inusitatis non requirat nisi per circumstancias et a longe, ut per hoc expertis, dum eorum recensetur memoria, detur materia confitendi, inexpertis, dum celantur incognita, occasio delinquendi non pandatur.</p>
                    <p>Caueant igitur sacerdotes ne ex ardore auaritie penitencias laicis exponant uenales, quarum pretextu ipsis laicis remittatur corporalis penitencia que debetur et ipsis sacerdotibus quicquam temporalis lucri accrescat cum eterno supplicio et breui fructu.</p>
                    <p>Nullum enim crimen tam grande quis timeret committere quod per peccuniam conspiceret se posse redimere.</p>
                    <p>Huius criminis reos si qui inuenti fuerint sacerdotes, quos ipso facto suspensos ac simoniacos declaramus, si postea diuina celebrare, immo uerius prophanare, presumpserint, a nostra diocesi absque spe redeundi perpetuo decernimus expellendos.</p>
                    <p>In rebus nephariis adquisitis sacerdotes iniungant parochianis penitentibus ut dampnum passis omnino si supersint ablata restituant; alias autem in elemosinarum quarumcumque largiciones ablata huiusmodi nullatenus conuertantur.</p>
                    <p>Confitenti se criminalia perpetrasse, quamuis mentiendo dicat se abstinere non posse, curiose suadendum est et consulendum ut abstineat; et quamquam uera penitencia dici non debeat, admitti tamen debet ipsius confessio et crebris et salubribus monitis sibi est penitencia indicenda.</p>
                    <p>Nullus uero sacerdos crimina sibi confessata reuelet uerbo uel signo seu quouis alio modo specialiter uel generaliter; sed si in dubiis sit et prudenciori consilio indiguerit, illud absque ulla expressione certe persone caute requirat, quoniam sic detegentes deponendos esse et in artum monasterium detrudendos ad perpetuam penitenciam peragendam apostolica decreuit auctoritas.</p>
                    <p>Custodes carcerum incarceratos sustineant libere</p>
                    <p>confiteri, quod si de cetero quispiam confessionis graciam inhibuerit carcerato, nisi uiuens de hoc condigne satisfecerit, moriens ecclesiastica careat sepultura.</p>
                    <p>Et quia de rebus transitoriis nichil superest quod animarum saluti debeat anteponi, precipimus quod cum fratres predicatores et minores tam in Quadragesima quam extra transitum fecerint per parochias, confessiones fidelium libere audiant et penitencias iniungant qui sibi uoluerint confiteri, proprii sacerdotis licencia requisita et ecclesie parochiali oblacionibus consuetis et debitis prius solutis; et si sedes apostolica eis amplius indulserit uel duxerit indulgendum, hoc ab omnibus firmiter obseruetur.</p>
                    <p>Et quoniam ipsorum fratrum predicacio et sancta conuersacio in ecclesia dei produxisse fructum non modicum dinoscitur, ubicumque per nostram diocesim transitum fecerint honorifice admittantur et procurentur honeste.</p>
                </div>
                <div>
                    <head>Capitulum 6</head>
                    <p>De extrema unccione.</p>
                    <p>Salubre utique tam corpori quam anime unccionis extreme perpenditur sacramentum, dum ad alleuiacionem corporum remissionemque peccaminum dinoscitur adiumentum.</p>
                    <p>Quapropter inter cetera sacramenta istud non minimum precipimus uenerari, et sacerdotes parochiales, quandocunque fuerint requisiti, ad uisitandum infirmos se promptissimos exhibere; qui si difficiles se exhibuerint in hac parte, et infirmis penitentibus et petentibus gratis et absque ulla exaccione peccunie sacramentum hoc non contulerint, cum gracia sit gratis et non precio conferenda, conuicti super hoc iuxta canonicas sancciones puniantur condigne.</p>
                    <p>Preterea precipimus quod reiecta omni negligencia parochiales presbiteri circa curam sibi conmissam uigiles sint et solliciti, extra suam parochiam absque causa racionabili nullatenus pernoctantes, et tunc loco sui alium dimittant idoneum, qui ea que animarum cure incumbunt sciat et ualeat adimplere.</p>
                    <p>Quod si quemquam iuuenem uel senem culpa, negligencia, uel absencia sui sacerdotis,quod absit, absque baptismate, confessione, dominici corporis percepcione, ac extrema unccione morte preueniri contigerit, sacerdos super hoc conuictus a celebracione diuinorum protinus suspendatur.</p>
                    <p>Cuius suspensio minime relaxetur donec tam grande crimen penitencia condigna meruerit expiari.</p>
                    <p>Et quoniam quidam laici imperiti, de hoc sacramento nequiter sentientes, illud abhorrent in tantum quod vix uelint illud suscipere eciam in extremis, fatue estimantes post ipsius suscepcionem carnis esum, nudis pedibus incessum, copulam carnalem eciam cum uxore legitima sibi fore penitus interdicta, precipimus parochialibus presbiteris ut ubi nouerint tantam heresim pululare, contrarium predicent parochianis suis, notificantes inter cetera hoc sacramentum posse licite iterari et quod inuncti, si ab infirmitate postea conualuerint, carnes commedere, nudis pedibus ambulare, et, si coniugati fuerint, uxores suas cognoscere occasione huiusmodi omittere non tenentur.</p>
                </div>
                <div>
                    <head>Capitulum 7</head>
                    <p>De matrimonio.</p>
                    <p>Carnalis concupiscentie uitium, ex inobediencia primorum parentum contractum, ita transiuit in posteros ut, quamquam homo baptismi gracia renouatus confirmacionis robore solidatus et sacro uiatico recreatus existat, non est tamen per omnia priori innocentie restitutus; immo prioris concupiscentie fomes adhuc remanens ipsum inquietare non cessat, per quam colaphizatur stimulo sathane, incessanter nitentis hominem per hoc sicut per ceteros nocendi modos ducere ad interitum.</p>
                    <p>Homo tamen si legittime restiterit propter certaminis huiusmodi uictoriam maius meritum consequetur.</p>
                    <p>Ad uitandum ergo huiusmodi concupiscentie malum matrimonii sacramentum ab apostolo post peccatum hominibus est concessum, quod a deo in paradiso et ante peccatum ad officium fuerat institutum.</p>
                    <p>Hoc per sponsalia de futuro iniciatur, per mutuum consensum de presenti ratificatur, per carnalem copulam consummatur.</p>
                    <p>Habet igitur hoc sacramentum cum discrecione magna et reuerencia celebrari in locis honestis et tempore congruo cum omni modestia et maturitate; non in tabernis, potacionibus, et commessacionibus, non secretis locis, latebris et suspectis, sed palam et sobrie celebretur.</p>
                    <p>Et ut in ipsis contrahendis forma de cetero legitima obseruetur, a qua uidimus quamplurimos deuiare et nonnulla animarum euenisse pericula, presentis synodi auctoritate statuimus ut nullum matrimonium, nulla sponsalia, nisi in presencia rectoris ecclesie seu sacerdotis parochialis et trium fidedignorum, in posterum contrahantur; qui, si super forma et modo contractus lis inter contrahentes oriri contigerit, ualeant super hoc ueritati testimonium perhibere.</p>
                    <p>Contrahentes uero extra predictam formam et presentes in contractu per locorum ordinarios grauiter puniantur.</p>
                    <p>Licet per legitimum uiri et mulieris consensum legitima matrimonia contrahantur, quantum tamen ad ecclesiam necessaria sunt uerba uel signa consensum exprimencia de presenti; ex quo manifeste liquet quod sine auctoritate ecclesie, cuius iudicio approbandus uel reprobandus est contractus, non sunt matrimonia contrahenda, quamquam alias contracta propter hoc minime dissoluantur.</p>
                    <p>Et quia ex insolercia contrahentium nonnunquam ecclesiastici iudices nimium perturbantur, et perplexitates inextricabiles in causis matrimonialibus sepius inducuntur, statuta canonum exequentes statuendo precipimus quod cum matrimonia modo supradicto contracta fuerint solennizanda, trina denunciacio in ecclesiis, in quarum parochiis habitant copulandi, diebus dominicis et festiuis per presbiteros parochiales puplice proponatur, quarum quelibet octo dierum contineat spatium, ut infra illum terminum qui uoluerit et ualuerit legitimum impedimentum opponat.</p>
                    <p>Presbiteri eciam per se ipsos quod poterunt inuestigent, et quod per se uel per alios inuenerint illud litteratorie significent quibus incumbit solennitates contractas celebrare.</p>
                    <p>Quod si contra copulam contrahentium appareat probabilis coniectura, contractus interdicatur expresse donec quid super hiis fieri debeat canonice diiudicetur.</p>
                    <p>Si uero aliquis impedimentum opponat cui fama uicinie non consentit, iuret statim quod illud non obicit maliciose, et iniungatur sibi quod coram loci ordinario certis die et loco compareat impedimentum obiectum legitime probaturus; qui si iurare noluerit uel iurauerit et non comparuerit uel in probacione defecerit obiectorum, extunc procedatur in negocio, opposicione huiusmodi non obstante.</p>
                    <p>Opponens uero, quia matrimonium legitimum impediuit, canonice puniatur.</p>
                    <p>Preterea, quia quidam diabolice fraudis instinctu legitima coniugia contra preceptum dominicum dissoluere satagentes cum diuersis in diuersis prouinciis contrahere non uerentur, sub pena excommunicacionis firmiter prohibemus ne aliqua extranea et ignota persona ad contrahendum matrimonium in nostra diocesi ullatenus admittatur, donec per literas loci ordinarii, in cuius iurisdiccione moram traxit diutinam, constiterit matrimonium legittime bannitum fuisse, et se posse contrahere absque ullo impedimento docuerit euidenter.</p>
                    <p>Idem fiat eciam si contrahentes fuerint nostre diocesis, dum tamen diuersorum archidiaconatuum uel parochiarum.</p>
                    <p>Sacerdotes solempnitatem matrimonii aliter celebrantes, necnon et ipsi contrahentes, puniantur pena consilii generalis.</p>
                    <p>Cum autem matrimonium in facie ecclesie fuerit solennizandum, palam et in ostio ecclesie sacerdos interroget contrahentes si sibi inuicem consenciant ab ipsis singillatim.</p>
                    <p>Si suspecti sint nichilominus inuestiget an ad contrahendum vi uel metus uiolencia sunt inducti; et si de hoc per utriusque uel alterius eorum confessionem constiterit, ulterius non procedat.</p>
                    <p>Alioquin eos instruat in uulgari quod se inuicem accipiant sub hiis uerbis: Accipio te in meam, et: Ego te in meum, eo quod per hec uerba uel similia legitima matrimonia contrahuntur.</p>
                    <p>Ubi uero sponsalia contrahuntur, que sunt futurarum nupciarum repromissio, utputa sub hiis uerbis uel consimilibus: Accipiam, uel habebo, te in meam, et: Ego te in meum, uel qualitercumque clam uel palam matrimonium sit contractum solennitate minime subsecuta, in utroque casu ipsis contrahentibus carnalem copulam interdicimus donec trine denunciaciones facte fuerint et solennitas in facie ecclesie adimpleta.</p>
                    <p>Qui prius inter se commiscuerint grauiter puniantur quamquam aliud non superfuerit impedimentum.</p>
                    <p>Ad hec, quia propter clandestina et interdicta matrimonia nonnulla animarum pericula contingit pluries euenire, cum non appareant legitimi testes per quos contractus possit probari, multotiens euenit ut coniuncti legitime separentur et illegitime coniuncti cum suarum tollerantur periculo animarum, eo quod iudex ecclesiasticus nequit in dubiis certam ferre sentenciam, omnes talia matrimonia contrahentes ab ingressu ecclesie suspendimus, salua nichilominus pena consilii generalis soboli imposita ex talibus nuptiis procreate.</p>
                    <p>Sacerdotes parochiales, si talia coniugia nedum celebrare presumpserint sed contempserint prohibere, uel quicunque regulares ipsis presumpserint interesse, suspendendos per triennium ab officio declaramus, pene subdendos nichilominus grauiori si culpe sue qualitas id expostulauerit.</p>
                    <p>Circa abiuraciones fornicariarum hanc formam de cetero precipimus obseruari, ut delinquentes iuramento prestito se astringant quod si ipsos contigerit pati postea residiuum penam corporalem absque ulla contradiccione subibunt que ipsis arbitrio sui iudicis imponetur; quam si postea incurrerint et super hoc conuicti fuerint uel confessi, tunc delinquentes sine iuramenti exaccione contrahant sub hac forma: Ego exnunc accipio te in meam si decetero te carnaliter cognoscam, et: Ego te in meum si a te decetero carnaliter cognita fuero.</p>
                    <p>Quem quidem contrahendi modum redigi precipimus in scripturam, ut per ipsam in dubio rei geste ueritas comprobetur. Quod si contrahentes postea se carnaliter cognouerint, et super hoc fides facta fuerit in iudicio, compellantur matrimonium antea sic contractum in facie ecclesie sollempnizare infra certum tempus arbitrio iudicis moderandum.</p>
                    <p>Studeant mariti iuxta uerbum apostoli uxores suas diligere eisque debitum reddere coniugale, et ipsas iuxta substantie sue uires in uite necessariis exhibere.</p>
                    <p>Ad quod cum oportuerit eosdem decernimus compellendos.</p>
                    <p>Aduocatos necnon et procuratores, qui decetero in causis matrimonialibus quicquam maliciose opponunt quominus legitimum matrimonium debitum sorciatur effectum uel ut in ceteris causis ecclesiasticis processus iudicialis contra iusticiam diutius remaneat in suspenso, presentis synodi approbacione excommunicamus et nichilominus super hoc conuictos a suis officiis per annum decernimus suspendendos.</p>
                    <p>Cause uero diuortii, postquam fuerint examinate et plene instructe, ad officialem nostrum cum toto processu habito remittantur, per ipsum canonice decidende sicut hactenus fieri consueuit.</p>
                </div>
                <div>
                    <head>Capitulum 8</head>
                    <p>De ordine.</p>
                    <p>Cum ad spiritualia officia exequenda assumendi sint tales qui possint digne sacramenta dominica pertractare, que per alios quam per illos qui ad hoc sacros ordines susceperunt nequeunt dispensari, cum omni reuerencia uenerandum est ordinis sacramentum, per quod cetera ministrandi solis clericis est attributa facultas.</p>
                    <p>Quicumque igitur ad tam dignum accesserint sacramentum, precipue sacros ordines suscepturi, cum omni mundicia cordis et corporis, facta confessione et recepta penitencia, illud assumant.</p>
                    <p>Quibus ex causis ad ordines suscipiendos accedentes diligenter attendant, prudenter aduertentes an sint illegitimi necdum legitimati, an irregularitatem ex aliqua causa contraxerint, utputa quia fuerint homicide, iudices, aduocati, dictatores, scriptores, executores in causa sanguinis, an simoniaci uel interuentores simoniace prauitatis uel simonie vicio infecti, aut ab hereticis uel scismaticis uel nominatim excomunicatis scienter promoti.</p>
                    <p>Item, an bigami aut coruptarum mariti uel sacrarum uirginum uiolatores, an excommunicati, uel furtiue ordines adepti, uel in susceptis taliter ordinibus ministrantes.</p>
                    <p>Item, an sacrilegi, sortilegi, demonibus immolatores incendiarii, ecclesiarum effractores, an conscienciam habeant peccati mortalis uel consimilibus criminibus fuerint irretiti que irregularitatem inducunt.</p>
                    <p>Quos omnes suspensos ab execucione sui officii declaramus, et a recepcione ordinum superiorum, donec super defectibus uel criminibus huiusmodi cum eis canonice fuerit dispensatum, omnino decernimus repellendos.</p>
                    <p>Item, ad propriam recurrant conscienciam quo fine ad sacros ordines aspirent, scilicet ut deo et sancte ecclesie uirtuosius et graciosius famulentur, non pro temporali questu nec beneficiis a suis ordinatoribus extorquendis, quoniam tales simoniacos reputamus.</p>
                    <p>Caueant ad sacros ordines promouendi ut titulum habeant sufficientem, sine quo omnibus ad sacros ordines accedere interdicimus facultatem; alioquin ipsos tamquam furtiue promotos decernimus reputandos, eo quod intencionis nostre non est aliquos aliter ordinare.</p>
                    <p>Et quoniam quidam promouendi, aduertentes se non posse absque titulo ordinari, cum clericis beneficiatis uel laicis paciscuntur ut eis per cartam nomine tituli conferant spirituale aliquod uel temporale, eandem cartam ab eisdem post susceptos ordines recepturi, huiusmodi beneficiatos et taliter ordinatos tanquam simoniacos ab officio et beneficio decernimus esse suspensos ; laicos uero et paccionis huiusmodi mediatores conscios tante fraudis excommunicacionis maioris sentencia innodamus.</p>
                    <p>Religiosis ac secularibus clericis districte precipimus ne aliquos ad sacros ordines nobis audeant presentare, nisi eis ante ordinum suscepcionem in sufficienti et perpetuo titulo uelint et ualeant prouidere; alioquin sicut ordinatos ita presentatores eorum suspendendos decernimus a diuinis.</p>
                    <p>Nullus eciam, etsi sibi de sufficienti titulo sit prouisum, absque sui archidiaconi litteris patentibus super natalibus et honesta conuersacione ad huiusmodi ordines suscipiendos accedat, religiosis et beneficiatis dumtaxat exceptis.</p>
                    <p>Cum abbates, priores, uel saltim subpriores aliquos de confratribus suis ad ordines contigerit presentare, sub pena excomunicacionis districte precipimus quod nullum ante annum probacionis effluxum uel factam professionem nobis presentent absque suis patentibus litteris, ne, ipsis forsitan ad seculum reuertentibus, nos uel successores nostros super eorum prouisione fatigari contingat.</p>
                    <p>Ad hec, quoniam quidam extranei se oriundos de nostra diocesi ac serui se liberos multotiens mentiuntur, ad quod probandum conducticios testes et falsos producunt, nos tam ipsos quam testes eorum pro huiusmodi fraudis commento excommunicacionis uinculo innodamus.</p>
                    <p>Item quia quidam ecclesiarum rectores, cum eos ad ordines suscipiendos contigerit euocari, se asserunt in sacris cum non sint, ut sic nobis ualeant et officialibus nostris illudere; sunt et alii qui, cum sint auctoritate consilii Lugdunensis priuati, se procurant absque nostra consciencia inter ceteros ordinari; tam hos quam illos ab officio suspendimus et beneficio, donec primi super illusione huiusmodi nobis satisfecerint et in sacris fuerint ordinibus constituti, secundi uero beneficia sua dimiserint uacua, aliis libere conferenda.</p>
                    <p>Alioquin, si ipsa presumpserint postmodum retinere, fructus, si quos ex ipsis perceperint quos</p>
                    <p>constat non esse suos, cum integritate restituere compellantur; quos, si retinere contenderint tanquam rei ecclesiastice inuasores excommunicacionis sentencia percellantur.</p>
                    <p>Clerici ab alieno episcopo ordinati non prius ad excecucionem sui ordinis in nostra diocesi admittantur, donec de eorum ordinacione, litteratura, conuersacione, et moribus nobis uel locorum archidiaconis fidem fecerint manifestam.</p>
                    <p>Rectores ecclesiarum parochialium ad ordines quos beneficiorum suorum cura requirit infra constitutum tempus se faciant promoueri, et resideant personaliter in eisdem, si penam concilii generalis uoluerint euitare; nec ecclesiis ipsis per uicarios sed per se ipsos deseruiant, nisi dignitati forte annexe fuerint uel prebende.</p>
                    <p>******In quo casu ipsos habere uicarios canonice institutos a iure nouimus esse permissum.</p>
                </div>
                <div>
                    <head>Capitulum 9</head>
                    <p>De ecclesiis, capellis, et oratoriis construendis et reparandis.</p>
                    <p>Quoniam ecclesiarum ordinacio, a quocumque constructe fuerint, non in construentis potestate sed loci diocesani consistere dinoscitur, prout utriusque iuris sancta et salubris decernit auctoritas, nec liceat cuiquam ecclesiam uel capellam de nouo construere absque episcopi sui licencia speciali, precipimus quod nullus ecclesiam uel capellam in nostra diocesi de nouo fabricare presumat nisi nostro primitus requisito et accedente consensu, nec in eisdem diuina aliqualiter facere ministrari, nec ipsa sine nostro consensu totaliter dirruta renouare.</p>
                    <p>Capelle uero, cum fuerint sic constructe, nichil in eis fiat quod in matricis ecclesie cedat preiudicium.</p>
                    <p>Illa etenim nonnunquam de rectoris assensu mediante iusticia conceduntur, hoc adiecto ut id fiat absque iuris preiudicio alieni.</p>
                    <p>Quo casu statuimus ut sacerdotes in dictis capellis ministrantes uniuersas oblaciones quas in ipsis offerri contigerit ecclesie matricis rectori cum integritate restituant et, ut sibi super hoc salubrius consulatur dictos sacerdotes ad id religione sacramenti precipimus obligari.</p>
                    <p>Libertatem etenim que de concedentis benignitate processit in suam lesionem nolumus redundare.</p>
                    <p>Hec nedum de construendis sed de iam simili modo constructis firmiter precipimus obseruari.</p>
                    <p>Si quis autem restituere contempserit preter reatum pariurii ipsum suspensionis uinculo donec restituerit innodamus.</p>
                    <p>Si uero laicus restitucionem impedierit et post trinam amonicionem non distiterit ab impedimento, hoc ipso maioris excommunicacionis incurrat sentenciam.</p>
                    <p>Inhibemus eciam ne in capellis que proprios parochianos non habent parochianis matricis ecclesie nec aliis quibuscumque sacramenta uel sacramentalia ministrentur, nisi aliquibus amplius fuerit indultum, nec sit in ipsis fons baptismalis, nec in eisdem nuptie uel diuina celebrentur, nisi fundacionis tempore uel postea maiori donate fuerint libertati, et ob hoc matrix ecclesia honorem receperit competentem.</p>
                    <p>Obuenciones tamen earum que a predictis personis contigerit prouenire rectori ut prediximus reseruentur.</p>
                    <p>Idem de oratoriis que in aliquorum domibus construuntur statuimus obseruari.</p>
                    <p>Ad hoc onus construccionis et reparacionis cancelli matricis ecclesie ad ipsius ecclesie rectorem, nauis uero ecclesie ad parochianos uolumus et precipimus pertinere, consuetudine contraria non obstante.</p>
                    <p>Uerum onus capelle que distinctam habet parochiam ad ipsos capelle parochianos totaliter pertinebit, eo quod ob ipsorum fauorem et comodum sunt constructe, et nichilominus matrici ecclesie, si refeccione indiguerit, iuxta discrecionem locorum archidiaconorum ipsos decernimus subuenire.</p>
                    <p>Quia domini terrarum, in diuersis parochiis terras possidentes et in una illarum tantummodo perhendinantes, ad onera ecclesie, in cuius parochia non inhabitant sed sui famuli et seruientes, ipsis parochiis1 incumbencia contribuere contradicunt, ut autem huiusmodi caliditati in posterum obuietur, presentis synodi auctoritate sanctimus quod domini huiusmodi onus reparacionis ecclesie et cimiterii secundum porcionem terre quam possident in eadem parochia, sicut ceteri parochiani, agnoscant et persoluant totaliter in futurum, et ipsi ad id faciendum, si necesse fuerit, per illarum ecclesiarum prelatos per omnimodam censuram ecclesiasticam de cetero compellantur.</p>
                    <p>Si quis uero altare cum parietibus et tecto in ecclesia ex deuocione uelit construere, hoc fiat, prius a nobis petita licencia et optenta ac assignata perpetua et sufficienti sustentacione ad reparacionem huiusmodi edificii cum indiguerit, ita quod parochiani propter hoc procedente tempore non grauentur.</p>
                    <p>Onus oratoriorum, que in priuatis domibus construuntur, et eciam capellarum proprios non habentium parochianos ad ipsorum dumtaxat partineat fundatores.</p>
                    <p>Item, ecclesie uel capelle si fuerint superflue uel dirute, an debeant reparari uel aliis uniri an totaliter destrui, ordinandi potestatem nobis decetero reseruamus iuxta canonicas sancciones.</p>
                </div>
                <div>
                    <head>Capitulum 10</head>
                    <p>De dedicacione ecclesiarum.</p>
                    <p>Sicut nos ire filii de natura per baptismatis sacramentum facti sumus templum domini uniuersi, ita priuata domus a ceteris materiali subiecto non differens per inuisibile dedicacionis misterium dominicum templum efficitur, in quo, cum tanquam homines fragiles et inbecilles excesserimus, a deo misericordiam imploramus et ueniam delictorum.</p>
                    <p>In hoc loco et non alibi absque causa honesta et necessitate magna hostia salutaris viva et uera offerri habet manibus sacerdotum, sicut liquet omnibus quibus precepta nota sunt noui et ueteris testamenti.</p>
                    <p>Idcirco, officii nostri debitum exequi cupientes, singulis ecclesiarum rectoribus nondum dedicatarum precipimus quod ecclesias suas curent taliter preparare ut ipsas dedicare possimus cum uacauerit nobis tempus.</p>
                    <p>Et ne queque probabilis ignorancia nos circumueniat in hac parte, decanis ruralibus iniungimus ut de ecclesiis non consecratis necnon et de aliis de quibus dubium est an fuerint consecrate, eo quod certa consecracionis indicia non apparent, nos uel officialem nostrum citra festum Natiuitatis beate Marie uirginis non omittant reddere cerciores; alioquin ipsos uelud inobedientes grauiter puniemus.</p>
                    <p>Et ut matri a filiis honor debitus impendatur, statuimus ut anniuersarius dedicacionis dies a parochianis omnium ecclesiarum et eciam capellarum adiacentium non dedicatarum uelud dies Natalis domini solenniter celebretur, et quod parochiani ipsam uelud matricem suis oblacionibus uenerentur.</p>
                    <p>Parochiani capellarum dedicatarum et non dedicatarum predicto die et die festi sancti matricis ecclesie ad ecclesiam matricem accedant, honorem debitum qui a filiis matri debetur deuotis precibus impensuri; non ut parochiani capellarum dedicatarum offerant nisi uelint, eo quod oblaciones suas in capellis dedicatis ipsos facere oportebit.</p>
                    <p>Ut autem consecracionis impense memoria perpetuetur, precipimus quod dotis quantitas que in dedicacione ecclesie est collata, dies dedicacionis et annus, nomen consecrantis, numerus dierum indulgentie a consecrante concesse in kalendariis ecclesiarum conscribantur.</p>
                </div>
                <div>
                    <head>Capitulum 11</head>
                    <p>De cimiteriis capellarum a matrice ecclesia longe distantium dedicandis.</p>
                    <p>Quia propter locorum distancias, uiarum discrimina, ac inundaciones aquarum nonnunquam capelle infra parochiarum limites construuntur, certos parochianos et distinctos fines habentes, de quibus rectores omnia percipiunt emolumenta; aduertentes per hoc solis uiuentibus parochianis salubriter fuisse prouisum sed in nullo mortuos releuari, statuimus ut ubi defunctorum corpora propter impedimenta predicta nequeunt absque nimia difficultate et periculo ad matricem ecclesiam tumulanda defferri, si capelle distent a suis ecclesiis per duo miliaria uel sint minoris distantie dum tamen aquarum inundacio tale prestiterit impedimentum, rectores ecclesiarum, si locus supersit, faciant ibi sumptibus parochianorum cimiteria preparari, ut cum per loca ipsa transitum fecerimus ea benedicere ualeamus, in quibus corpora parochianorum earumdem ad uitandum huiusmodi pericula absque matricis ecclesie preiudicio reponantur.</p>
                    <p>Dedicentur eciam capelle ipse, cum oraciones in locis dedicatis efficacie sint longe maioris.</p>
                </div>
                <div>
                    <head>Capitulum 12</head>
                    <p>De ecclesiarum ornamentis et eorum custodia.</p>
                    <p>Ut ornamenta ecclesiarum, quibus quasi propriis instrumentis sacramenta ecclesiastica ministrantur, sint fulgida et honesta, exemplum nos edocet doctissimi Salomonis, dum uasa domus dei ex auro purissimo constituit fabricari.</p>
                    <p>Quapropter precipimus quod quelibet parochialis ecclesia et eciam capella distinctam habens parochiam munda et decencia habeat ornamenta.</p>
                    <p>Sit in qualibet saltim ecclesia unus calix argenteus purus uel deauratus, cifus argenteus uel stagneus pro infirmis, ut postquam eukaristiam assumpserint loturam digitorum suorum sacerdos sibi prebeat in eodem.</p>
                    <p>Sint duo corporalia munda et integra cum repositoriis, duo paria uestimentorum plenaria, unum festiuale et aliud feriale, quatuor tualle ad maius altare, quarum saltim due sint benedicte et una illarum cum parura, idem ad quodlibet altare cum missam contigerit inibi celebrari.</p>
                    <p>Sint supperpellicia duo et unum rochetum, uelum quadragesimale, uelum nupciale, palla mortuorum, frontellum ad quodlibet altare, missale bonum, gradale, troperium, manuale bonum, legenda, antiphonarium, psalterium, ordinale, uenitarium, impnarium, collectarium, et presens synodus scripta habeatur in singulis ecclesiis citra festum sancti Michelis, cista ad libros et uestimenta.</p>
                    <p>Sit pixis argentea uel saltim eburnea ad eukaristiam cum serura, crismatorium stagneum cum serura, asser ad pacem, pixis ad oblatas, tres fiole, sacrarium lapideum et immobile, thuribulum, uas ad incensum, uas ad aquam benedictam, hercia ad tenebras, candelabrum paschale, due cruces, una portabilis et alia fixa, imago beate uirginis et sancti loci eiusdem, cereus paschalis, duo cerei processionales, celatura super altare, campanella deferenda ad infirmos et ad leuacionem corporis Christi, lucerna, beta, campanelle ad mortuos, feretrum mortuorum, baptisterium lapideum bene seratum, fenestre uitree sufficientes in cancello et in naui ecclesie.</p>
                    <p>Qualiter hec sunt necessaria in ecclesia dei ad explendum diuinum cultum usus nos monstrat codidianus.</p>
                    <p>Quedam istorum, prout utilitas id exposcit, in maioribus ecclesiis que sufficiunt duplicentur uel triplicentur.</p>
                    <p>In quibus sint hec amplius quam in aliis: diaconus et subdiaconus, capa chori, tunica et dalmatica, duo philatoria ad cornua altaris et unum ad patenam.</p>
                    <p>Onera omnium ornamentorum predictorum parochiani sicut hactenus ita decetero supportabunt, libris matutinalibus, unico psalterio, fenestris uitreis in cancello, et celatura super maius altare dumtaxat exceptis, que rectores uel uicarii subportabunt prout in nostra diocesi hucusque fieri consueuit.</p>
                    <p>Ornamenta ecclesie secure custodie committantur, non tamen sub custodia laicorum nisi id necessitas maior postulauerit, nec tunc sacra contingere nec in ecclesia loco clerici aliqualiter ministrare presumant.</p>
                    <p>Et quoniam audiuimus quod quidam nobis et locorum archidiaconis illudentes, cum sibi ecclesiastica deficiunt ornamenta, tempore uisitacionis exhibent aliena pro suis, mendaciter asserentes illa sua esse que ab aliis accomodarunt, hanc fraudem sub pena excommunicacionis decetero fieri prohibemus.</p>
                    <p>Ad hec, cum ornamenta ecclesie incursu latronum contigerit asportari, si propter defectum cancelli ornamentorum amissorum periculum ad rectorem, si nauis ecclesie ad parochianos statuimus pertinere, ut per hoc tam hii quam illi ad supplendos tales defectus potius animentur.</p>
                    <p>Et quoniam inter ecclesiarum rectores et suos parochianos contenciones in ecclesiis sepius</p>
                    <p>suscitantur, dum parochiani ipsi truncum propria auctoritate affigunt in ecclesiis uel extra pro fidelium elemosinis colligendis et presumunt, ut audiuimus, pubplice predicare maiorem fore elemosinam ad truncum ipsum offerre quam manibus proprii sacerdotis, unde euenit ut tam ab oblacionibus debitis quam ex deuocione fidelium consuetis corda insipientium auertuntur et ecclesiarum rectores in utriusque dampnum incurrunt non modicum et iacturam; audiuimus eciam quod quidam laici oblaciones candelarum, que in festo Purificacionis beate uirginis et aliis festis per annum ex laudabili consuetudine fieri consueuerunt, nedum percipiunt sed aliquando rapiunt de manibus offerre uolentium, scelus huiusmodi palliantes quod ex cera inde collecta uelint facere cereum coram cruce uel alibi ardentem; has duas laicorum presumpciones tanquam nepharias detestantes, statuendo precipimus quod omnes tales trunci in ecclesiis affixi seu cimiteriis uel iuxta citra festum Natiuitatis beati Iohannis baptiste ab ecclesiis ipsis penitus amoueantur, nec iterum reponantur absque nostra uel archidiaconi loci uel saltim ipsius rectoris licencia speciali; ad quos truncos si parochiani predicare presumpserint perpetuo ammoueantur et ipsi nichilominus canonice puniantur.</p>
                    <p>Si uero citra predictum terminum ammoti non fuerint, extunc ecclesias in quibus remanserint donec ammoueantur suspendimus a diuinis.</p>
                    <p>Et quia laudabilis consuetudo erga sanctam ecclesiam pia deuocione fidelium introducta mutari non debet sub conficto colore canonice pietatis, omnes impedientes debitas oblaciones uel deuotas in ecclesia dei et rectores ecclesiarum, quominus de ipsis libere disponere liceat, excommunicamus, donec de iniuriis et interesse eisdem rectoribus satisfecerint competenter.</p>
                    <p>Item quia audiuimus quod propter sedilia in ecclesia rixantur multotiens parochiani, duobus uel pluribus unum sedile uendicantibus, propter quod graue scandalum in ecclesia generatur et diuinum sepius impeditur officium, statuimus ut nullus decetero sedile quasi proprium in ecclesia ualeat uendicare, nobilibus personis et ecclesiarum patronis dumtaxat exceptis; sed qui orandi causa primo ecclesiam introierit iuxta proprie uoluntatis arbitrium sibi eligat orandi locum.</p>
                    <p>Precipimus insuper quod de ecclesiarum instauro ipsius custodes coram rectoribus uel uicariis ecclesiarum seu saltim capellanis parochialibus et quinque uel sex parochianis fidedignis, quos ipsi rectores, uicarii, uel capellani ad hoc duxerint eligendos, quolibet anno compotum fidelem reddant; et redigatur in scriptis, quam scripturam precipimus loci archidiacono cum uisitat presentari; nec ipsum instaurum in alios usus quam ecclesie ullatenus conuertatur, unde, si parochianos pro defectibus ecclesie seu pro aliis suis demeritis emerciari contigerit, de proprio satisfaciant, instauro integro ecclesie remanente. Et quia nonnunquam certus redditus et instaurum cantariis, altaribus, seu luminaribus assignantur, precipimus quod ipsa in alios usus ecclesie minime conuertantur, nisi necessitas uel saltim equitas aliter suadeat ordinare, loci archidiaconi uel saltim rectoris accedente consensu.</p>
                </div>
                <div>
                    <head>Capitulum 13</head>
                    <p>Ne in ecclesiis uel cimiteriis earum mercata uel placita secularia teneantur uel edificia secularia construantur.</p>
                    <p>Pius et misericors dominus, qui dum pro peccatis nostris irascitur misericordie recordatur, templa dominica construi et diuinis precibus consecrari uoluit et precepit, in quibus plebs fidelis, ab omnibus forinsecis et secularibus operibus abstinens, per oblaciones et pacificas hostias, deuotas precipue oraciones, iram iusti iudicis mitigaret, ipsius clemenciam humiliter postulando.</p>
                    <p>Quod idem omnium dominus tam uerbis quam operibus specialiter uolens designare, flagello facto de funiculis ementes et uendentes eiecit de templo, asseuerans domum suam domum fore oracionis et per tale commercium factam fuisse speluncam latronum.</p>
                    <p>Ne igitur ubi delictorum est uenia impetranda delicta delictis grauius accumulentur, districte prohibendo statuimus ne in quibuscumque ecclesiis nostre diocesis, atriis earum uel cimiteriis, mercata seu placita secularia decetero teneantur, nec ullas negociaciones quisquam excercere presumat nec edificia secularia inibi construere, nisi pro communi utilitate hostilitatis tempore necessitas id exposcat.</p>
                    <p>Et si que hactenus constructa fuerint ipsa precipimus funditus demolliri.</p>
                    <p>Et quia in cimiteriis dedicatis multa sanctorum et saluandorum corpora tumulantur, quibus debetur omnis honor et reuerencia, sacerdotibus parochialibus districte precipimus ut in ecclesiis suis denuntient publice ne quisquam luctas, coreas, uel alios ludos inhonestos in cimiteriis excercere presumat, precipue in uigiliis et festis sanctorum, cum huiusmodi ludos teatrales et ludibriorum spectacula introductos, per quos ecclesiarum coinquinatur honestas, sacri canones detestentur.</p>
                    <p>Quod si aliqui post factam denunciacionem ludos huiusmodi, quamquam inproprie dictos eo quod ex eis crimina oriuntur, exercuerint predicti sacerdotes eorum nomina loci archidiacono uel ipsius officiali denuntient, ut per ipsos pro suis demeritis canonice puniantur.</p>
                </div>
                <div>
                    <head>Capitulum 14</head>
                    <p>De cimiteriis claudendis et arboribus crescentibus in eisdem.</p>
                    <p>Sacra loca ab omnibus uenerari tam iuris ciuilis racio quam sacrorum canonum iubet auctoritas.</p>
                    <p>Idcirco ecclesiarum cimiteria tum quia sacrata tum quia sanctorum reliquiis sanctificata existunt, ab omni immundicia precipimus custodiri, maxime ne brutorum animalium sordibus maculentur.</p>
                    <p>Hinc est quod omnibus quibus ipsa claudendi onus incumbit de iure uel de consuetudine iniungimus et mandamus ut circumquaque muro uel fossato ipsa totaliter claudant et conseruent clausa ne bruta animalia, porci precipue, ingrediantur.</p>
                    <p>Quod si rectores ecclesiarum uel presbiteri parochiales, ad quos cimiteriorum custodia dinoscitur principaliter pertinere, propria animalia uel aliena ibidem depascant uel depasci permittant, ipsos per locorum ordinarios decernimus grauiter puniendos.</p>
                    <p>Et ne ex aliena culpa propriam negligenciam in posterum ualeant excusare, compellendi parochianos suos quacumque censura ecclesiastica decenter et honeste sua cimiteria claudere presentis synodi auctoritate ipsis plenam committimus potestatem.</p>
                    <p>Et quia inter rectores ecclesiarum et suos parochianos super arboribus crescentibus in cimiteriis altercaciones oriri sepius intelleximus, utrisque ad seipsos pertinere contendentibus, huiusmodi altercacionis dubium declarare iure scripto potius quam statuto decidere estimamus.</p>
                    <p>Nam cum cimiterium maxime dedicatum solum sit ecclesie, et quidquid plantatur solo cedat, sequitur necessario arbores ipsas debere inter facultates ecclesiasticas annumerari, de quibus laicis disponendi nulla est attributa facultas; sed, sicut sacra scriptura testatur, solis sacerdotibus disposicionis cura indiscusse a deo commissa docetur.</p>
                    <p>Uerum quia arbores ipse propter uentorum impetus ne ecclesiis noceant sepe plantantur, prohibemus ne ecclesiarum rectores ipsas presumant prosternere indistincte, nisi cum cancellus ecclesie necessaria indigeat refeccione, nec in alios usus aliqualiter conuertantur, preterquam si nauis ecclesie indiguerit similiter refeccione et rectores propter parochianorum indigenciam eis caritatiue de arboribus ipsis duxerint largiendum; quod fieri non precipimus, sed cum factum fuerit recommendamus.</p>
                </div>
                <div>
                    <head>Capitulum 15</head>
                    <p>De immunitate ecclesiarum personis et rebus earum concessa.</p>
                    <p>Sanctam matrem ecclesiam, que nemini claudit ingressum uel gremium redeunti, non solum patres apostolici sed eciam Romani principes immunitate multiplici decorarunt, ut sicut ipsa tanquam pia mater in sinu suo recolligit uniuersos, ita singuli boni siue mali ad ipsam confugientes sub ipsius clamide protegentur illesi.</p>
                    <p>Hanc libertatem ecclesiasticam bone memorie Ottobonus quondam in Anglia apostolice sedis legatus prudenter attendens statuendo decreuit ut si quis aliquem ad ecclesiam, cimiterium, uel claustrum confugientem inde abstraxerit uiolenter, uel necessarium uictum sibi prohibuerit ministrari, aut res alienas in predictis locis depositas hostiliter seu uiolenter asportauerit uel asportari fecerit, aut abstraccionem, prohibicionem, uel asportacionem suo nomine factam uel a suis familiaribus ratam habuerit, aut talia presumentibus auxilium, consilium, uel consensum prebuerit puplice uel occulte, foret ipso facto uinculo excommunicacionis innodatus, a quo non prius absolueretur donec ecclesie et dampnum passo satisfecerit competenter.</p>
                    <p>Hoc salubre statutum digna emulacione sequentes, adiciendo statuimus ut nullus in predictis locis, eciam laicus in laicum, manus iniciat temere uiolentas, uel ad palliandam propriam iniuriam uel alienam locum sacrum presumat affirmare prophanum, uel alias personis ecclesiasticis, rebus earum, aut familie contra immunitatem a sacris canonibus eis indultam iniuriam irroget uel grauamen; alioquin contrauenientes uinculo excommunicacionis consimili innodamus, ceteris penis in statuto predicti legati enumeratis in suo robore nichilominus duraturis.</p>
                </div>
                <div>
                    <head>Capitulum 16</head>
                    <p>De ecclesiarum domibus construendis et reparandis.</p>
                    <p>Ingratitudinis vicio et auaritie labe quorundam statum nouimus quam plurimum denigrari, qui, cum de beneficiis ecclesiasticis suis nonnulla percipiunt emolumenta, onera incumbencia negligunt supportare, edificia ecclesiarum integra conseruare et restaurare diruta non curantes; immo aut bona percepta in sinu auaritie abscondunt aut uelud prodigi inutiliter consumere non uerentur.</p>
                    <p>Hinc est quod statuendo et monendo districte precipimus ut clerici uniuersi ecclesiarum suarum cancellos, domos, et cetera edificia uel destructa de nouo construere uel ruinosa fulcire, prout indiguerint, non omittant, ut cum nos uel locorum archidiaconos per loca ipsa transire contigerit ualeamus ibidem hospitari honeste.</p>
                    <p>Qui si moniti per nos uel dictos archidiaconos premissa per duos menses facere detractauerint, extunc iuxta predicti legati statutum tantum de ecclesiarum suarum fructibus leuari precipimus quantum ad refeccionem huiusmodi sufficiat peragendam.</p>
                </div>
                <div>
                    <head>Capitulum 17</head>
                    <p>De uita et honestate clericorum.</p>
                    <p>Ut clerici a uulgari uita reclusi mundi uoluptatibus non intendant, sacris est canonibus diffinitum; quorum eciam uita aliis exemplare ceteros morum grauitate et conuersacione laudabili decet precellere.</p>
                    <p>Ne igitur clerici, ad gubernacionem positi populorum, per uitam malam et gestus incompositos efficiantur ruina tam propria quam multorum, statuendo precipimus quod clerici uniuersi, quorum opera lucere debent coram hominibus, uita bona, conuersacione honesta, ac sanctis</p>
                    <p>moribus se exornent, ut non solum uerbo predicacionis sed uite proprie integritate errantes ad uiam ueritatis reuocent et salutis.</p>
                    <p>Et ne in ipsis superbie uitium, quod omnis peccati et perdicionis fuit initium, predominetur, precipimus quod pannis sericis uel uiridibus aut rubeis, manicis, sotularibus consutitiis, caligis aliis quam nigris, frenis, sellis, pectoralibus, calcaribus deauratis aut alio quocunque ornatu superfluo non utantur, sed habitu et incessu professionem suam ostendant, et tam in statu mentis quam habitu corporis deo et hominibus studeant complacere.</p>
                    <p>Omnes uero persone in dignitate necnon rectores ecclesiarum in sacerdocio constituti ac parochialium ecclesiarum uicarii capis et supertunicis utantur clausis, maxime in ciuitatibus, via, et plateis, coram suis prelatis et conuentibus clericorum.</p>
                    <p>Hoc idem faciant sacerdotes quamquam minime beneficiati, si sibi suppetant facultates; que si defuerint uolumus tamen et precipimus quod tam ipsi quam ceteri clerici omnes constituti in sacris ordinibus superindumentis saltim utantur clausis, ut in omni casu per habitum exteriorem, per quem interior designatur, clerici a laicis discernantur.</p>
                    <p>Induant se clerici uestibus unius coloris et non uarii nec permixti, quoniam omnis ornatus ad iactanciam adhibitus esse debet a clericis alienus.</p>
                    <p>Et sicut nec fulgidis uestibus se ornare debent ita nec sordibus deturpare, nam nec exquisite delicie nec affectate sordes laudes pariunt.</p>
                    <p>Clerici uestes habeant nec longitudine nec breuitate nimia ridiculosas, nec fibulas nec anulos deferant, nec corigias sericas auri uel argenti habentes ornatum.</p>
                    <p>Circa capitis tonsuram honestatem ostendant, ut comam nullatenus nutriant, sed tonsis crinibus et patentibus auribus incedant, coronas habentes spericas et decentes, quas infulis cooperire sub pena statuti legati Ottoboni penitus prohibemus. Moribus et uerbis pudorem indesinenter ostendant, ad quod designandum predicatores turturi comparantur.</p>
                    <p>Et quoniam incomposicio corporis qualitatem indicat mentis, in incessu clerici debent esse ornati, ut grauitate itineris mentis maturitatem ostendant.</p>
                    <p>Item, a prauorum consortiis se abstineant; sepe etenim malorum consorcia bonos mores corrumpunt et diutina conuersacione subuertunt.</p>
                    <p>Leccionibus et oracionibus intendant assidue.</p>
                    <p>Item, clerici modesti sint et sobrii, abstinentes se a crapula et ebrietate, nam, ut ait beatus Gregorius, guloso nichil turpius, cuius fetor in ore, pallor in facie, tremor in digitis, et in cuius corde nullum latet secretum.</p>
                    <p>Et ut inter clericos et histriones, sicut est, ita et appareat omnibus dispar professio, districte precipimus quod ad conuiuia non accedant, maxime sacerdotes, nisi a domino domus specialiter inuitati; quod si inuitari contigerit, sese non ingurgitent, sed protinus post prandium ad propria sobrii reuertantur.</p>
                    <p>Nusquam tabernas excerceant, nisi peregrinacionis causa in itinere constituti; sed ita modeste et sobrie semper uiuant ut in omni tempore inter sanctum et prophanum, mundum et immundum, discernere sciant et ualeant, sicut decet.</p>
                    <p>Item, quia omnis uoluptuositas, per quam ad dissolucionis materiam deuenitur, est in clericis precipue detestanda, precipimus quod clerici histrionibus et ioculatoribus non intendant, ad aleas uel taxillos non ludant, nec aliis ludentibus sint participes aut inspectores, nec ad spectacula publica spectandi gracia presumant accedere.</p>
                    <p>Auibus nec canibus uenatoriis non utantur.</p>
                    <p>Hec et alia quam plurima sunt clericis interdicta, quorum conuersacio a laicorum actibus est remota, quos sicut loco ita religione debent precellere.</p>
                </div>
                <div>
                    <head>Capitulum 18</head>
                    <p>De clericis concubinariis et eorum concubinis puniendis.</p>
                    <p>Libidinis ardorem, quo decor et honestas clericalis sepius scandalizatur et habetur a pluribus in derisum, extinguere cupientes, clericos uniuersos beneficiatos et alios ab omni incontinentie vicio precipimus caste uiuere et honeste, precipue in sacris ordinibus constitutos.</p>
                    <p>Et ne eorum honestatem mulierum consorcia dehonestent, precipimus quod nec in domibus suis nec alienis detineant puplice concubinas; et si quas hactenus habuerint ipsas infra mensem a se prorsus ammoueant, illas uel alias decetero nullatenus retenturi, alioquin secundum statuta dominorum Ottonis et Ottoboni contra ipsos edita in hoc casu puniantur condigne.</p>
                    <p>Que iuxta formam statuti Radingie promulgati precipimus annis singulis publicari.</p>
                    <p>Et licet prelati ecclesiarum quicquam ultra uite sue necessaria eis superfuerit de patrimonio Ihesu Christi in usus pauperum, quorum dispensatores existunt, teneantur ex debito erogare, quidam tamen eorum, ut audiuimus, de quo dolemus, bona ecclesie non in pauperum usus sed suarum concubinarum conuertunt, eisdem terras, redditus, domos, seu res alias de peccunia ecclesie comparando uel ad comparandum pecuniam ministrando; immo, quod deterius est, presumpcione tam dampnabili non contenti, in extremis laborantes et de supernis minime cogitantes, in suis ultimis uoluntatibus, quas in malum omni tempore continuarunt, bona ecclesie suis concubinis relinquere non formidant, aliquando directe aliquando ut palliant scelus suum persona tercia mediante.</p>
                    <p>Hanc dampnabilem presumpcionem in clericis, perfecto odio prosequentes, dampnamus pariter et reprobamus, auctoritate presentis synodi statuentes ut clerici beneficiati in nostra diocesi concubinis suis, si quas hactenus habuerint uel habituri sint, quod absit, terras, redditus, domos emere uel ad emendum pecuniam ministrare aut in solo laicali de bonis ecclesiasticis edificia construere seu fructus ecclesiasticos in laico feodo reponere amodo non presumant; quod si aliqui contra hoc statutum uenire presumpserint, ipsos pro tante temeritatis excessu excommunicacioni decernimus subiacere, donec lesis ecclesiis emendam prestiterint sufficientem.</p>
                    <p>Et quamquam ultimis decedentium uoluntatibus fauor maximus debeatur, in odium tamen incontinentium clericorum et concubinarum suarum precipimus quod, si clericos suis concubinis aliquid legare contigerit, legato tali uelud inualido totaliter careant; quod si ipsis uel aliis per ipsas suppositis personis solui contigerit, executores illud tanquam indebitum repetant, et ecclesie, de cuius processit patrimonio, restituere non omittant; alioquin de proprio satisfacere compellantur.</p>
                    <p>Ut autem incontinentie vicio circa clericos cautius obuiemus, penis temporalibus, cum perpetuas non formidant, decernimus succurrendum; statuentes ut clerici beneficiati, qui amodo concubinas publice detinent, eo ipso ab officio et beneficio sint suspensi, ita quod de beneficiis suis, donec ipsas omnino ammouerint, se nullatenus intromittant; alioquin maioris excommunicacionis incurrant sentenciam, qua sic ligati si diuina presumpserint celebrare, a suis beneficiis perpetuo ammoueantur.</p>
                    <p>Qui uero beneficiati non fuerint ab officio suspensi remaneant, grauius puniendi prout culpe qualitas hoc exposcit.</p>
                    <p>Presbiteri uero qui cum illis fornicantur quas baptizauerint uel susceperint ad penitenciam, si beneficiati fuerint, hoc ipso suis beneficiis sint priuati; alioquin ab officio tamdiu suspensi remaneant donec ad arbitrium superioris condigne penituerint.</p>
                    <p>Clerici uero qui adulterium commiserint uel incestum preter penas supradictas grauius puniantur.</p>
                    <p>Qui uero de incontinencia publice fuerint diffamati, nec uoluerint aut ualuerint canonice se purgare, pro conuictis haberi decernimus et puniri.</p>
                    <p>In detestacionem autem incontinentie uitii clericorum et presbiterorum publicas concubinas eorum ab ingressu ecclesie et percepcione suspendimus sacramentorum.</p>
                    <p>Que si canonice monite a uite sue feditate non recesserint, ipsas excommunicacionis uinculo innodamus, quas in maiorem utriusque ruborem a suis fornicariis presbiteris tales precipimus publice nunciari.</p>
                    <p>Et si adhuc incorrigibiles forte permanserint, inuocetur contra eas, si oportuerit, auxilium brachii secularis.</p>
                    <p>Caueant igitur clerici et prudenter attendant ut si ipsos cum suis concubinis taliter excomunicatis amplius fornicari contigerit, maioris excommunicacionis incurrunt sentenciam criminosis in eodem crimine communicando.</p>
                    <p>Et ne impietas sub pietatis specie pallietur, precipimus ne clerici in sacris maxime ordinibus constituti ullas consanguineas dummodo suspectas in domibus suis alimentorum gracia presumant recolligere; sed si tales habeant que indigeant, in domibus alienis procul ab eis uite necessaria subministrent.</p>
                    <p>Et quia mulierem quam bene conspicimus conuersantem mente debemus diligere et non frequencia corporali, inhibemus ne clerici ecclesias monialium uel sororum regularium sine honesta et legitima causa frequentare presumant aut cum eisdem frequenter familiare habere colloquium.</p>
                    <p>Ut autem incontinentie uitium tam a laicis quam a clericis detestabile magis in posterum habeatur, precipimus quod sacerdotes parochianis suis sepius et publice predicent omnem carnalem commixtionem inter uirum et mulierem extra legitimum coniugium mortale fore peccatum et eternam gehenne penam inducere nisi in hac uita uera confessione et penitencia expurgetur.</p>
                </div>
                <div>
                    <head>Capitulum 19</head>
                    <p>De residencia ecclesiasticarum personarum et habentibus plura beneficia.</p>
                    <p>Pastoralis cure solicitudo hoc habet in se proprium ut oues pastoris uocem audiant et sequantur et mutua inter eos habeatur cognicio.</p>
                    <p>Sicque cure gregis sibi commissi presencialiter oportet pastorem intendere et errantes oues crebris clamoribus ad ouile dominicum reuocare.</p>
                    <p>Ut igitur is qui curam habet animarum boni pastoris sequatur uestigia et non mercenarii qui dimittit oues et fugit, eo quod non est sibi cura de ouibus, statuimus ut rectores ecclesiarum parochialium, quibus ex suscepti cura regiminis residendi onus incumbit, in ipsis personaliter resideant; hiis dumtaxat exceptis quorum absencia per institutos uicarios fuerit excusata, uel quorum ecclesie dignitati uel prehende sint annexe, uel cum quibus ad optinenda plura beneficia a sede apostolica fuerit dispensatum.</p>
                    <p>Quorum beneficiorum numero et eorundem facultatibus prudenter pensatis, modo in uno modo in alio plus uel minus residenciam faciant personalem.</p>
                    <p>Quibus iniungimus districte precipientes ut dispensaciones, si quas habent, per quas tot beneficia licite ualeant personaliter retinere, nobis citra proximum festum sancti Michelis, quem terminum ipsis peremptorie assignamus, non differant exhibere.</p>
                    <p>Quas si, iusto impedimento cessante, infra predictum terminum non exhibuerint, extunc ipso iure uacare eadem beneficia declaramus secundum uerbum et intellectum concilii generalis, aliis idoneis personis libere conferenda.</p>
                    <p>Circa uicariorum institucionem et residenciam statuta dominorum Ottonis et Ottoboni per omnia precipimus obseruari.</p>
                    <p>Et ne quemquam lateant unde quis ignoranciam, quamquam inexcusabilem, pretendere ualeat, ipsa summatim duximus notificanda.</p>
                    <p>Statuit dominus Otto ut nullus ad uicariam admitteretur nisi in presbiterum ordinatus uel saltim diaconus in presbiterum proximis quatuor temporibus ordinandus, qui renuncians aliis beneficiis curam animarum habentibus, iuraret residenciam facere et ipsam ibidem faceret continue corporalem; alioquin ipsius institucionem nullam fore decreuit et uicariam alii conferendam.</p>
                    <p>Cui statuto superaddit dominus Ottobonus ut si quis contra predictum statutum uicariam teneret, fructus suos non faceret sic perceptos, sed illorum medietas una ecclesie cuius est uicaria traderetur in ipsius utilitatem modis omnibus conuertenda, pars uero una alterius medietatis inter pauperes ipsius parochie distribueretur et altera loci archidiacono applicaretur, qui annis singulis super hiis inquisicionem faceret diligentem et predictum statutum faceret firmiter obseruari.</p>
                    <p>Hec et cetera que in predictis statutis latius continentur tam ab ipsis archidiaconis quam uicariis inconcusse precipimus obseruari, ita quod nulla ualeat in hiis negligencia uel culpa notari.</p>
                </div>
                <div>
                    <head>Capitulum 20</head>
                    <p>De inquisicione facienda super litteratura ecclesiasticarum personarum.</p>
                    <p>Omnium mater errorum ignorancia precipue in sacerdotibus est uitanda, qui in populo dei docendi officium susceperunt, quorum opus in predicacione et doctrina consistit ut edificent cunctos tam fidei sciencia quam operum disciplina.</p>
                    <p>Ne igitur per cecitatis ignoranciam, dum ducatum prestant populo christiano, ambo in foueam delabantur, singulis locorum archidiaconis iniungimus ut diligenter inquirant qui rectores, uicarii, aut sacerdotes in literatura enormem patiuntur defectum, et postquam eis de hoc constiterit, nobis denunciare quam citius non omittant.</p>
                    <p>De parochialibus sacerdotibus frequentem sumant experienciam, et habeant, an sciant decalogum, id est decem precepta legis Moisaice, ipsaque subdite plebi exponant et sollicite predicent obseruanda; an eciam sciant septem mortalia peccata ipsaque predicent populo fugienda.</p>
                    <p>Sciant eciam septem sacramenta ecclesiastica et qualiter habent conferri ut supradiximus unumquodque.</p>
                    <p>Et an articulorum fidei christiane saltim simplicem habeant intellectum, prout in psalmo Quicumque uult et utroque simbolo continetur in quibus plebem sibi commissam tanto tenentur studiosius informare quanto quilibet qui fidem catholicam firmiter non crediderit saluus esse non poterit.</p>
                    <p>Si quos autem sacerdotes inuenerint circa premissa nimia ignorancia laborare, ipsos protinus suspendant ab officio sacerdotali maxime regimine animarum; ad quos quidem dominicus sermo dicitur: Tu uero scienciam repulisti et ego te repellam ne fungaris michi sacerdocio.</p>
                    <p>Ut autem quilibet sacerdos, cui animarum cura incumbit, melius sciat et intelligat qualiter debeat in ipsa uersari, precipimus quod quilibet, cui regimen parochialis ecclesie incumbit, quandam summulam plurimum utilem uerius immo necessariam a diuersis tractatibus extractam sub compendio, que summula sub eisdem uerbis incipit quibus et presens synodus, citra festum sancti Michelis habeat scriptam, et ipsam sane intelligat ac ea utatur sub pena unius marce, loci archidiacono applicande.</p>
                    <p>Quam si archidiaconus remiserit et ipsam uel ipsius partem quantam leuare poterit et recipere pretermiserit, eundem archidiaconum in duabus marcis fabrice ecclesie Exoniensis uolumus obligari.</p>
                </div>
                <div>
                    <head>Capitulum 21</head>
                    <p>De diuino officio nocturno pariter et diurno.</p>
                    <p>Ministri ecclesiarum, qui ecclesiasticis sustentantur stipendiis, prompti debent esse et soliciti circa diuinum officium peragendum, ut in uinea domini uiriliter laborantes preter stipendia temporalia que hic percipiunt eterne retribucionis denarium mereantur percipere post laborem.</p>
                    <p>Quos circa ipsum officium propheticus sermo instruit et informat dum per prophetam dicitur: In matutinis meditabor in te etcetera, et alibi: Septies in die laudem dixi tibi etcetera.</p>
                    <p>Hinc est quod singulis ecclesiarum ministris in uirtute sancte trinitatis iniungimus, ut secundum formam concilii generalis diuinum officium nocturnum pariter et diurnum corde et uoce simul studiose celebrent et deuote, plane et plene absque sincopa psallendo seu cantando singula que incumbunt.</p>
                    <p>Caueant igitur psallentes ut in medio uersiculi pausent pusillum, nec unus sequentem uersiculum prius incipiat donec alter plene dixerit precedentem, et sic psallendo sese intelligant ut dum uoce unus psallit, animi affectu alter simul psallere uideatur.</p>
                    <p>Et quia canonice hore secundum temporum intersticia in ecclesiis parochialibus sicut in cathedralibus et collegiatis nequeunt decantari, precipimus ut presbiteri parochiales ab ecclesiis suis recedere non presumant donec festiuis diebus ante missam uel post canonicas horas decantauerint, uel saltem legerint absque cantu cum dies non fuerit feriandus; prouiso quod missam sacerdos prius non celebret quousque matutinas et primam suo exsoluerit creatori.</p>
                    <p>Precipimus eciam quod parochiales presbiteri omni die, preterquam in paschali tempore et festis sanctorum nouem leccionum et in uigiliis eorum, dicant Placebo et Dirige et Commendacionem; hec tamen tempora non excipimus dum tamen id uelint facere ex deuocione.</p>
                    <p>Ad hec districte prohibemus ne presbiteri circa potaciones et inutiles confabulaciones noctes ducant quasi insompnes, sicut fieri audiuimus aliquando, sed cubant sobrii tempestiue, ut mane surgentes post plenam digestionem habiliores sint ad diuinum officium exequendum; quo incepto exterius collocucionibus laicorum amplius non intendant, sed donec illud compleuerint aures intentas iugiter porrigant ad diuina.</p>
                    <p>Preterea audiuimus quandoque quod presbiteri, quamquam fuerint absentes forte ex illicita causa, tanquam presentes essent ad horas canonicas faciunt campanas pulsari; quarum sonitu populus excitatus dum ad ecclesiam diuinum officium audiendi et orandi causa accedit, presbiterum non inueniens, a clerico presente querit ubi sit, et responsum accipiunt; Non est hic; iam recessit; et sic parochiani illusi recedunt, et ecclesia debitis defraudatur obsequiis. Hanc fraudem, quam in iniuriam dei et hominum cedere minime dubitatur, euellere cupientes, statuimus ut si talis sacerdos perpetuus fuerit, ueluti rector uel uicarius, per mensem uel amplius superioris arbitrio ab ingressu ecclesie suspendatur.</p>
                    <p>Si uero conductitius fuerit et temporalis, ut uere dici possit: Iam recessit, ipsum a nostra diocesi precipimus ammoueri.</p>
                    <p>Precipimus preterea quod nullus sacerdos bis in die missam celebrare presumat, preterquam diebus Natiuitatis et Resurreccionis dominice et cum in ecclesia propria corpus fuerit tumulandum; quibus casibus in missa priori presbiter ablucionem calicis aut digitorum non assumat.</p>
                    <p>Statuimus insuper quod parochiales presbiteri annualia uel tricennalia non recipiant per que parochiales ecclesie debitis careant obsequiis et cotidianis.</p>
                    <p>Alii uero capellani conductitii diebus dominicis et aliis solempnitatibus non prius celebrent donec missa parochialis fuerit celebrata. Et quoniam audiuimus quod quamquam rectores ecclesiarum metu pene statuti Lugdunensis infra annum a tempore suscepti regiminis se fecerint in presbiteros ordinari, missarum tamen solennia differunt celebrare per tempora diuturna, per hoc se excusare uolentes quod in predicto statuto nichil cautum de missarum solempniis reperitur, hanc excusacionem, qua se accusant potius quam excusant, friuolam reputantes, statuimus ut saltim infra dimidium annum post ordinum suscepcionem, nisi canonicum habuerint impedimentum, missas celebrare non omittant; alioquin beneficiorum suorum fructus decernimus sibi subtrahendos donec quod dictum est deuote compleuerint.</p>
                    <p>Nec postquam semel celebrauerint incipiant tunc cessare, sed sub pena predicta frequenter studeant celebrare.</p>
                    <p>Et cum in ecclesia dei secundum superiores et inferiores ordines officia sint distincta, ne inferior superioris usurpet officium et promiscuis actibus contingat ecclesiastica officia perturbari, firmiter inhibemus ne diaconi confessiones audiant, penitenciasue iniungant uel sacramenta ministrent aut alia officia excerceant que solis sacerdotibus sunt concessa.</p>
                    <p>Laicos autem in cancello stare canesue secum in ecclesia detinere aut in naui ecclesie tumultum facere dum in ipsa diuinum officium celebratur firmiter inhibemus, et ipsos a tali presumpcione per locorum rectores et uicarios, parochiales insuper sacerdotes, censura ecclesiastica statuimus cohercendos; inhibentes clericis coniugatis quantumcumque literatis ne altari presumant ministrare, cum ipsos studere oporteat qualiter uxoribus suis ualeant complacere, sicque ad ea que dei cultum respiciunt animum ex toto nequeunt applicare.</p>
                </div>
                <div>
                    <head>Capitulum 22</head>
                    <p>Quod parochiani frequentent ecclesiam diebus dominicis.</p>
                    <p>Tam ueteris quam noui pagina testamenti septimum diem ad humanam requiem deputauit; unde iudei secundum literam sabbatum nos secundum litere intellectum diem dominicum a manuali opere custodimus, quo in ecclesia conueniens populus christianus tam diuina obsequia audiat quam uiuendi normam addiscat.</p>
                    <p>Et quanto uarie seculi occupaciones parochianos non sinunt ceteris diebus diuinis officiis interesse, tanto hiis diebus singuli curiosius tenentur adesse, ut dum pro pane materiali in singulos dies perituro sex diebus laborauerint, septimo saltim die cibo spirituali qui non perit, uerbo scilicet predicacionis, salubrius refocillentur.</p>
                    <p>Iccirco parochialibus presbiteris precipimus uniuersis ut parochianos suos moneant diligenter et efficaciter inducant ut ecclesiam suam festiuis diebus presertim dominicis studeant frequentare, diuinum officium audituri et recte uiuendi instruccionem humiliter recepturi.</p>
                    <p>Qui si ex consuetudine se absentauerint per locorum ordinarios puniantur.</p>
                    <p>Et ut absentandi se occasio auferatur, sub pena excommunicacionis firmiter prohibemus mercata dominicis diebus in nostra diocesi celebrari, preterquam de uictualibus, que in hiis sicut in ceteris licite uendi possunt, missa tamen primitus celebrata; aliter et alia ementes et uendentes graui pene penitentie decernimus subiacere.</p>
                </div>
                <div>
                    <head>Capitulum 23</head>
                    <p>Qualia festa indici debeant et obseruari.</p>
                    <p>Circa festa indicenda errare nouimus quam plurimos sacerdotes, dum unus in sua parochia festum aliquod indicit solempniter celebrandum alius idem festum penitus pretermittit, sicque in una parochia homines cessare a laboribus in alia communiter laborare sepe contingit; quod absurdum admodum reputantes, inhibemus ne sacerdotes alia festa in parochiis suis precipiant solempniter celebrari quam ea que in sacris canonibus sunt expressa uel que cum clero et populo solempniter duximus ueneranda.</p>
                    <p>Et ut festorum celebrandorum inter omnes subditos nostros eadem obseruancia habeatur, festa solempniter celebranda cum clero et populo presenti synodo duximus inserenda.</p>
                    <p>In mense Ianuarii: Circumcisionis domini, Epiphanie domini, Conuersionis sancti Pauli.</p>
                    <p>In mense Februarii: Purificacionis sancte Marie, Cathedre sancti Petri, sancti Mathie apostoli.</p>
                    <p>In mense Martii: sancti Gregorii pape, Annunciacionis sancte Marie.</p>
                    <p>In mense Aprilis: sancti Marci euangeliste.</p>
                    <p>In mense Maii: sanctorum Philippi et Iacobi, Inuencionis sancte crucis, sancti Iohannis ante portam latinam.</p>
                    <p>In mense Iunii: sancti Barnabe apostoli, Natiuitatis sancti Iohannis baptiste, apostolorum Petri et Pauli.</p>
                    <p>In mense Iulii: Translacionis sancti Thome martiris, sancte Marie Magdalene, sancti Iacobi apostoli.</p>
                    <p>In mense Augusti: sancti Petri ad uincula, sancti Laurentii, Assumpcionis sancte Marie, sancti Bartholomei apostoli, Decollacionis sancti Iohannis baptiste.</p>
                    <p>In mense Septembris: Natiuitatis sancte Marie, Exaltacionis sancte crucis sancti Mathei apostoli, sancti Michelis archangeli.</p>
                    <p>In mense Octobris: sancti Luce euangeliste, apostolorum Simonis et Iude.</p>
                    <p>In mense Nouembris: Omnium sanctorum sancti Martini, sancte Katherine uirginis, sancti Andree.</p>
                    <p>In mense Decembris: sancti Nicholai, Concepcionis beate Marie sancti Thome apostoli, Natalis domini per octo dies.</p>
                    <p>Pasche per quatuor dies, Ascensionis domini, Penthecostes per quatuor dies, temporibus suis.</p>
                    <p>Festum sancti loci et dedicacionis ecclesie.</p>
                </div>
                <div>
                    <head>Capitulum 24</head>
                    <p>Ne clerici negociatores existant uel seculares administraciones recipiant.</p>
                    <p>A turpis lucri questibus, qui ex cupiditatis labe procedunt, cuiuscumque gradus clericos se abstinere apostolica sentencia patenter insinuat, qua cauetur: Nemo militans deo implicat se negotiis secularibus.</p>
                    <p>Inhibemus igitur cunctis clericis, religiosis et aliis, ne quis eorum negociator existat uel secularia commercia, maxime inhonesta, excercere presumat.</p>
                    <p>Oportet tamen prelatos negociorum secularium habere noticiam, ut eorum cautela ecclesie seruentur indempnes, et subditis non solum spiritualia sed eciam carnalia subsidia, cum indiguerint, subministrent. Et quamquam negociacio clericis sit interdicta, illa negociacionis species in ipsis pre ceteris detestatur ubi tempus uenditur quod omnibus est commune.</p>
                    <p>Unde ipsis inhibemus sub pena suspensionis officii et beneficii ne cuiquam dare presumant suam substanciam ad usuram; alioquin super hoc conuictos suis beneficiis priuandosb decernimus et ad dignitates ecclesiasticas amplius minime admittantur.</p>
                    <p>Inhibemus eciam ipsis ne vilius emant ut carius uendant pro dilacione temporis non uenalis.</p>
                    <p>Item, quia absurdum est clericis, immo probrosum, si forensium disceptacionum executores existant, districtius inhibemus ne clerici aut in sacris ordinibus constituti laicorum ministri aut procuratores existant, aut quascumque balliuas ab ipsis recipiant per quas sibi ad raciocinia obligentur, maxime a talibus qui per secularem potenciam ipsorum bona, immo uerius ecclesie, de facto ualeant occupare.</p>
                    <p>Item ne iudicia sanguinis tractare, nec eisdem interesse, sed nec sentenciam sanguinis dictare, scribere, aut proferre, seu sanguinis uindictam excercere, seu ubi excercetur interesse nullo modo presumant; alioquin ipsos ad beneficia ecclesiastica retinenda inhabiles fore decernimus.</p>
                </div>
                <div>
                    <head>Capitulum 25</head>
                    <p>Ne dignitates uel officia ulli tradantur ad firmam seu ecclesiastica beneficia sine licencia episcopi.</p>
                    <p>In subuersionem iudiciorum et subditorum grauamen redundare dinoscitur cum officium conducitur prelature ut iusticia, que gratis est cuilibet impendenda, interuentu peccunie redimatur.</p>
                    <p>Ideo etenim personis ecclesiasticis certa sunt stipendia constituta, ne dum sumptus queritur predo crassetur.</p>
                    <p>Districte igitur inhibemus ne dignitates uel officia ecclesiastica seu spiritualis iurisdiccionis excercitium seu quorumcumque sacramentorum prouentus amodo ad firmam aliqualiter concedantur; alioquin conuicto super hoc deliquisse pena Oxoniensis concilii infligatur.</p>
                    <p>Si tamen certus redditus dignitati uel officio sit annexus, dari ad firmam licite poterit, petita a nobis primitus licencia et optenta, sicut de aliis beneficiis decernimus consequenter.</p>
                    <p>Item, cum laboranti in uinea domini et non alii retribucionis denarius debeatur, statuendo decernimus ut nulla ecclesiastica beneficia quocumque quesito colore tradantur uel recipiantur ad firmam absque licencia nostra speciali; quam si ex honesta causa aliquibus graciose concesserimus, utputa longe peregrinacionis forsitan uel studiorum causa, circa nostram concessionem fraudem fieri prohibemus; statuentes ut causa cessante seu induito a nobis tempore terminato cesset firme tradicio, et ipsius conductor confestim ab ea recedat ac locator ad suum beneficium reuertatur in ipso facturus residenciam personalem; alioquin primo per fructuum subtraccionem deinde, si ipsius contumacia hoc exigerit, per sui beneficii amissionem ad id, si necesse fuerit, compellatur.</p>
                    <p>Et quia audiuimus aliquando, quod dolentes referimus, ecclesias laicis committi ad firmam sub nomine balliuorum, in quarum domibus presumunt cum suis uxoribus et familia habitare in graue scandalum et dispendium ecclesiarum, nos id decetero fieri prohibemus sub pena excommunicacionis quam in dantes proferimus et recipientes; sub pena eadem nichilominus interdicentes ut terra libera ecclesiarum, decime, uel queque alia ad ecclesias pertinencia propter pericula que de facili exinde possent contingere, sub annuo censu ad firmam laico committantur.</p>
                </div>
                <div>
                    <head>Capitulum 26</head>
                    <p>De prohibita ecclesiasticarum rerum alienacione.</p>
                    <p>Ecclesiasticarum rerum alienaciones non solum sancti patres Romani pontifices sed eciam principes seculares grandi deuocionis affectu interdicere studuerunt, ne per ipsas incaute factas in rebus ecclesie temporalibus grauiter lederentur.</p>
                    <p>Hinc est quod omnibus uiris ecclesiasticis, religiosis, et aliis cuiuscumque eminentie aut gradus existant, quascumque rerum ecclesie immobilium alienaciones facere prohibemus; ut nec ipsas extra formam canonis uendere, donare, impignorare, permutare, aut in perpetuam emphiteosim concedere nullo modo presumant.</p>
                    <p>Contrarium uero facientes pena canonis ac constitucionis Leoniane seu saltem Oxoniensis concilii decernimus esse plectendos.</p>
                    <p>Si uero res ecclesie hactenus alienauerint iuris forma minime obseruata, illi iidem, si supersint, alioquin successores eorum, alienata celeriter studiant reuocare, cum tales alienaciones uiribus careant et sint irrite ipso iure.</p>
                    <p>Qui uero res alienatas acceperit, nisi monitus ipsas restituat, excommunicacionis sentencia percellatur, a qua priusquam restituerit nullatenus absoluatur.</p>
                </div>
                <div>
                    <head>Capitulum 27</head>
                    <p>Ne clerici de bonis ecclesiasticis in solo edificent laicali.</p>
                    <p>Ut clericos nobis subiectos ab omni lasciuie specie quatenus possumus cohibeamus, statuimus districtius inhibentes ne de bonis ecclesiasticis edificia sibi in solo construant laicali, in quibus preter ecclesiasticarum rerum dispendia nonnullos clericos in animarum suarum periculum et laicis perniciosum exemplum multa turpia et inhonesta audiuimus perpetrasse.</p>
                    <p>Uerum in solo ecclesiastico edificia sibi necessaria studeant edificare; et, si necesse fuerit, ad id, ut supra premisimus, compellantur.</p>
                    <p>In quibus absque ulla uagacione honeste se recolligant et ecclesiarum suarum fructus reponant, ut sic semper sub ecclesiasticarum personarum potestate consistant et laicorum iurisdiccioni nullatenus subiciantur.</p>
                </div>
                <div>
                    <head>Capitulum 28</head>
                    <p>De quantitate uicariarum et stipendiis sacerdotum.</p>
                    <p>Laborantibus in uinea domini sicut inhumanum est uictum necessarium denegare ita nimias diuicias elargiri, quibus impinguati incipiant insanire, reprehensibile indicamus.</p>
                    <p>Ut igitur circa utrumque moderacionis temperiem adhibeamus, et ex duobus contrariis faciamus optimum temperamentum, illum imitantes qui ait: Diuicias nec paupertates ne dederis michi domine sed tantum uictui meo tribue necessaria, statuimus ut in parochialibus ecclesiis quelibet uicaria perpetua certas porciones habeat sibi assignatas, ualentes ad minus preter unius capellani stipendia quinque marcas, de quibus ipse uicarius iuxta sue substantie modulum ualeat hospitalitatem tenere et, si in egritudinem, senectutem, uel aliam impotenciam inciderit, sustentari, ecclesia propter hoc debitis obsequiis non carente.</p>
                    <p>In ecclesiis quadraginta marcarum secundum uerum ualorem uel citra precipimus illud obseruari.</p>
                    <p>In aliis uero estimacionis maioris iuxta oneris quantitatem et nostre discrecionis arbitrium uicariarum porciones uolumus ampliari, ita ut in utroque casu rectores siue uicarii omnia onera ordinaria uel extraordinaria, prout ipsa imposuerimus istis uel illis, agnoscant, et de illis satisfaciant absque</p>
                    <p>partis incommodo seu mora.</p>
                    <p>Quod si pars ab huiusmodi onere libera propter moram partis onerate dampnum incurrat, precipimus dampnum huiusmodi, quod sibi accidit sine culpa, a parte culpabili plenarie resarciri. Ubi autem inter rectores et uicarios onerum diuisio non est facta, iuxta modum facultatis utriusque agnoscant ambo onera supradicta.</p>
                    <p>Ad hec, ne parochiales sacerdotes in uituperium ordinis clericalis oporteat mendicare, aut turpis lucri questibus inhiare, seu in habitu indecenti incedere propter rerum inopiam compellantur, statuimus ut a rectoribus ecclesiarum quibus deseruiunt annuatim recipiant pro stipendiis lx solidos sterlingorum.</p>
                    <p>Et si cum eisdem conuenerint pro quantitate minori, presentis tamen synodi auctoritate decernimus suppleri quod deest, fidei interposicione iuramenti rei in solutum recepte minoris ualoris, uel alterius cuiuscumque generis uinculo, quod in fraudem presentis statuti inter contrahentes interponi contigerit, a quo absoluimus partem taliter obligatam, minime obsistente.</p>
                    <p>In maioribus ecclesiis, ubi propter maius onus pro maiori quantitate conueniri contigerit, conuencionem ipsam ratam habemus pariter et acceptam.</p>
                    <p>Nec rectores in hoc reputent se grauatos, cum liberum sit eis, ad quod eciam tenentur, propriis ecclesiis personaliter deseruire et sic se a parochialium sacerdotum stipendiis exonerare.</p>
                    <p>Sacerdotes anniuellarii non minus percipiant quam quinquaginta solidos, quamquam cum eisdem conueniri contigerit pro minori; alioquin quod deerit suppleatur sub forma superius annotata.</p>
                </div>
                <div>
                    <head>Capitulum 29</head>
                    <p>Ut beneficia aque benedicte solis scolaribus assignentur.</p>
                    <p>A nostris maioribus sepe audiuimus recitari beneficia aque benedicte intuitu caritatis fuisse ab inicio instituta ut ex eorum prouentibus pauperes clerici exhiberentur in scolis et ibidem taliter proficerent ut apciores et magis idonei fierent ad maiora.</p>
                    <p>Ne igitur quod tam salubriter extitit institutum per temporis lapsum redeat in abusum, statuimus quod in ecclesiis, que a scolis ciuitatis uel castrorum</p>
                    <p>nostre diocesis ultra decem non distant miliaria, aque benedicte beneficia solis scolaribus assignentur.</p>
                    <p>Quia uero inter rectores et uicarios ecclesiarum ac suos parochianos super collacione huiusmodi beneficii lites nonnunquam audiuimus suscitari, quas, sicut cordi nobis est, amputare debemus, decernendo statuimus ut rectores et uicarii, quorum magis est scire qui clerici ad huiusmodi officium idoniores existunt, tales clericos in beneficiis predictis preficere studeant qui iuxta corda eorum sciant et ualeant in diuinis officiis sibi congrue deseruire et suis uelint mandatis obtemperare.</p>
                    <p>Quibus si parochiani maliciose subtrahere uelint elemosinas consuetas, ad ipsas sibi largiendas sollicite moneantur et, si necesse fuerit, compellantur.</p>
                </div>
                <div>
                    <head>Capitulum 30</head>
                    <p>Ne clericus clericum coram seculari iudice conueniat.</p>
                    <p>Cum nec uolens nec inuitus clericus ualeat sibi laicum constituere iudicem, inhibemus ne clericus clericum super re spirituali aut quacumque accione personali sibi competente uel suis trahat in causam coram iudice seculari; alioquin illum qui hoc facere attemptauerit causam perdere declaramus.</p>
                    <p>Et quamquam non suo nomine sed alieno ad uetitum examen clericum trahi procurauerit, nichilominus eum, qui taliter in fraudem legis committit, predictis penis decernimus inuolutum.</p>
                    <p>Si quis autem clericus contra laicum accionem se habere crediderit, illam, nisi de re spirituali fuerit uel aliter conuentum fuerit inter partes, coram seculari iudice prosequatur.</p>
                    <p>Si quis uero laicus clericum cuiuscumque gradus duxerit esse pulsandum coram ecclesiastico iudice, eas proponat quas se habere existimat acciones.</p>
                    <p>Hunc ordinem legibus consentaneum illa regula manifestat que precipit actorem sequi forum pulsati.</p>
                    <p>Qui uero huius ordinis uiolator extiterit, si clericus fuerit graui subiaceat ulcioni, si uero laicus puniatur ut uiolator ecclesiastice libertatis ac in generalem excommunicacionis sentenciam, qua uiolatores huiusmodi innodantur, incidisse publice denuntietur.</p>
                    <p>Et ne laicis ulla detur occasio clericos apud non suos iudices fatigandi, precipimus quod si inter huiusmodi diuerse professionis homines litigium oriatur, cum celeritate qua conuenit laicis ipsis plena iusticia impendatur.</p>
                    <p>Ad hec, sub pena excommunicacionis inhibemus ut nullus parochianus noster clericum aut laicum nostre diocesis, contra quem nichil iuste habet questionis, coram extraordinario iudice maliciose fatigare presumat laboribus et expensis, ut sic pro redimenda uexacione ualeat a conuento pecuniam extorquere.</p>
                    <p>Si quis uero laicus clericum ad forum pertrahat seculare super accione, maxime personali, et iudex secularis clericum coram se compellat respondere, uel quia non respondit ipsum propter hoc grauare presumat, tam ipsum iudicem quam taliter pertrahentem auctoritate presentis synodi sacrosancte excommunicamus, ad speciales interdicti sentencias et generales ceteraque remedia ecclesiastica contra eosdem fore procedendum nichilominus decernentes, donec grauamen huiusmodi reuocauerint et clerico in hoc leso satisfecerint competenter.</p>
                </div>
                <div>
                    <head>Capitulum 31</head>
                    <p>De celebracione ruralium capitulorum.</p>
                    <p>Principis apostolorum doctrina nos instruit et informat ut qui omnibus preesse uolumus, singulos iuuemus, singulos releuemus, eo quod onera singulorum nostris humeribus subportare incumbit.</p>
                    <p>Iuxta igitur pastoralis cure sollicitudinem quieti subditorum prospicere cupientes, statuimus ut archidiaconi et eorum officiales capitula sua studeant celebrare in locis ubi sacerdotes et clerici facilius et cum minori grauamine poterunt conuenire, et remociores primo expediant eosque protinus abire dimittant cum de parochiarum suarum causis fuerint expediti; nec capitula usque in crastinum continuent, ne sacerdotes sic coactos extra suam parochiam non absque periculo animarum oporteat pernoctare.</p>
                    <p>De mense in mensem capitula celebrentur nisi festa uel alia impedimenta que occurrunt hoc minime paciantur.</p>
                    <p>De consistoriis nostris hec eadem precipimus obseruari.</p>
                    <p>Et quia iuxta beatum Isodorum, nullam reus pertimescit culpam quam redimere nummis existimat, precipimus quod si laicus conuictus fuerit super crimine propter quod publica sit ei penitencia iniungenda, illa in pecuniariam non commutetur nisi scandalum uel alia honesta causa exigerit aliter ordinari.</p>
                    <p>Solempnis penitencia, que sacramentalis est, in aliam nullatenus commutetur.</p>
                    <p>Quia uero clerici eam subire non debent, statuimus ut si tale crimen commiserint et de eo conuicti fuerint iudicialiter propter quod esset laicis solempnis penitencia iniungenda, ab execucione sui officii suspendantur donec per nos uel superiorem nostrum secum fuerit dispensatum.</p>
                    <p>Huiusmodi autem criminosi clerici siue laici ad nostrum penitenciarium transmittantur, ut preter penam in foro iudiciali eis inflictam propter scandalum in foro penitenciali ob ipsum delictum penitenciam recipiant salutarem.</p>
                </div>
                <div>
                    <head>Capitulum 32</head>
                    <p>Quod alii quam publice diffamati ad capitulum non uocentur.</p>
                    <p>Dampnabilis apparitorum presumpcio adeo hiis diebus illicitis ausibus aditum patefecit, sicut ex frequenti clamore didicimus plurimorum, ut quandoque motu proprio nulla infamia precedente ad capitula uocare presumant super crimine innocentes, ut aliquid extorqueant a uocatis uel suis dominis quasi de diligencia commendentur.</p>
                    <p>Huic morbo quale possumus remedium adhibere uolentes, firmiter inhibemus ne quis officialis, decanus, aut apparitor quemquam ad capitulum euocet uel faciat euocari super crimine de quo prius non fuerit publice diffamatus; alioquin, si super hoc conuicti fuerint, a suis ammoueantur officiis.</p>
                    <p>In indicendis purgacionibus diffamatis quinquenarium numerum, principali persona excepta, pro leui crimine, pro maiori et horribili duodenarium iudices non excedant.</p>
                    <p>In imponendis uero multis nimis onerosi subditis non existant, ne pastoris solo fungentes nomine uelud lupi rapaces presumant gregem subditum sibi dilaniare.</p>
                </div>
                <div>
                    <head>Capitulum 33</head>
                    <p>Ut litigantes a lite impune recedere liceant.</p>
                    <p>Saluator noster pacis amator ipsam uiuens nobis dedit et reliquit decedens, quam qui impedit aut perturbat in pacis committit auctorem, ipsius donum euacuare moliens pariter et relictum.</p>
                    <p>Ne igitur iudices ipsius iudicium impedire presumant cui a patre omnia iudicia sunt concessa, statuimus ut quandocumque a lite recedere uoluerint litigantes et pacis inter se fedus inire, hoc eis libere liceat absque pena, nisi de alterutriusque partis iniuria constiterit euidenter, si tamen talis sit lis que composicione amicabili ualeat terminari.</p>
                    <p>Et quoniam cupiditas omnium malorum radix nonnunquam mentes iudicum tanta inuoluit caligine ut iustum putent quidquid eis cedit ad lucrum, districte inhibemus ne cum iudex aliquis partem ad debiti solucionem condempnet penam statuat sibi soluendam si in termino solucionis faciende minime fuerit satisfactum.</p>
                    <p>Si quis autem contra hoc uenire presumpserit, id quod hoc modo perceperit in duplum restituere compellatur.</p>
                </div>
                <div>
                    <head>Capitulum 34</head>
                    <p>De iuramento aduocatorum.</p>
                    <p>Sanccione legali ab olim prouide nouimus institutum ut aduocati lite legitime contestata in omni iudicio et coram quocumque iudice tactis sacrosanctis ewangeliis iuramentum prestarent omni uirtute sua omnique opere quod iustum et uerum estimarent suis inferre clientulis et nichil in hoc studii relinquere quod sibi esset possibile; et si causam, quam in sua fide susceperunt improbam scirent uel penitus disperatam, uel certamine procedente talem eam cognoscerent, amplius eidem minime patrocinarentur, sed a tali communione sese totaliter seperarent.</p>
                    <p>Quia tam sancta et salubris prouisio in dissuetudinem abierat, sicut uidimus, et adhuc superest testimonium sapientis dicentis quod sic iuretur in lege cauetur sed consuetudine non habetur, felicis recordacionis Gregorius papa decimus sanccionem predictam noue constitucionis suffragio renouauit, et ipsam ad procuratorum personas latius extendendo et tam sanccionis predicte quam sue constitucionis noue certas penas uiolatoribus infligendo.</p>
                    <p>Que quidem constitucio, quamuis tempore recens existat, antiqua tamen uidetur per abusum et in dissuetudinem sicut alias abisse.</p>
                    <p>Quapropter aduocatorum et procuratorum malicias in dies singulos excercere conspicientes, adeo ut predicte constitucionis obseruancia magis sit utilis et necessaria futuris temporibus quam transactis, predictam constitucionem per penas in eadem insertas districte precipimus obseruari; adicientes ut aduocati et procuratores, quamquam a iudice uel a parte minime fuerint requisiti, iuramentum predictum ultro se offerant prestituros, alioquin a foro, in quo hoc facere pretermiserint, eo ipso per annum sint a suo officio suspensi.</p>
                    <p>Iudices oblatum iuramentum non respuant sed confestim admittant, cum illud nedum in fauorem iudicis sed partium fuerit adinuentum.</p>
                    <p>Ad hoc, cum cause spirituales per canones habeant terminari, inhibemus ne quisquam laicus, maxime illiteratus, ipsius aduocati assumat officium; sed sibi omnino silentium imponatur per penam quam iudex fuerit arbitratus.</p>
                </div>
                <div>
                    <head>Capitulum 35</head>
                    <p>De capcione excomunicatorum.</p>
                    <p>Ab uno eodemque principio due potestates, quibus mundus regitur, processerunt, dignitas sacerdotalis et regalis potestas; quarum prima gladio spirituali alia materiali utitur in rebelles.</p>
                    <p>Et quamquam prima diuino aspectu secunda maior existat, utraque tamen pro qualitate temporum alterius eget auxilio; sicque propter obstinatorum maliciam compescendam nonnunquam maior compellitur adiutorium minoris implorare, ut potestas secularis brachia sua in ipsos extendat quos ecclesiastica nequit aliter cohercere.</p>
                    <p>Hinc est quod singulis archidiaconis, eorum officialibus, ac ceteris iurisdiccionem habentibus ordinariam districte precipimus, ut cum pro excommunicatorum capcione a secularibus potestatibus impetranda nobis crediderint esse scribendum, ob quam causam et qua auctoritate, ordinaria scilicet an delegata, fuerint innodati nos suis litteris reddant cerciores.</p>
                    <p>Cum autem ad supplicacionem nostram excommunicati capti fuerint per auxilium brachii secularis, ipsis ecclesie ingressum et communionem fidelium ac sacramentorum participacionem penitus interdicimus; et ne absque satisfaccione congrua et inspectis super hoc nostris seu saltim litteris excommunicatorum testimonialibus liberentur, sub pena excommunicacionis incurrende hoc ipso penitus prohibemus.</p>
                </div>
                <div>
                    <head>Capitulum 36</head>
                    <p>Ne presbiteri primo ordinacionis sue anno parochias regant.</p>
                    <p>Cum sit ars artium regimen animarum, illud iuuenibus et inexpertis committere ualde reputamus absurdum, donec per merita uirtutum et experienciam diutinam digni efficiantur ad tanti oneris sarcinam supportandam.</p>
                    <p>Quapropter statuimus ne quisquam presbiterorum primo ordinacionis sue anno ad curam parochialem nullatenus</p>
                    <p>admittatur, illis dumtaxat exceptis qui tenentur propriis ecclesiis deseruire; sed cum post annum ad curam huiusmodi contigerit se admitti, in ipsa se excerceant studiose, sic etenim per excercitium eorum artificium suscipiet incrementum.</p>
                    <p>Si uero prius contra prohibicionem nostram admissi fuerint, tam admissos quam admittentes tamdiu ab officii execucione suspendimus donec per nos uel officialem nostrum suspensio huiusmodi fuerit relaxata.</p>
                </div>
                <div>
                    <head>Capitulum 37</head>
                    <p>Ne aliene ordinacionis presbiter absque examinacione et litteris dimissoriis admittatur.</p>
                    <p>Quia clerici criminosi uel in natalibus patientes defectum aut inhabiles ad ordines suscipiendos nonnunquam a suis diocessibus fugiunt ut ab alienis episcopis ordines consequantur, quibus nedum suos celant defectus sed, quod detestabilius est, sepe mentiuntur ordines se habere cum non habeant uel maiores habere quam habent, sancti patres prouide statuerunt ne quisquam episcoporum alterius diocesis clericos ordinaret absque sui episcopi litteris commendatitiis, alioquin tam ordinatores quam ordinatos ab execucione sui officii suspenderunt.</p>
                    <p>Hinc est quod districte prohibemus ne archidiaconi uel quisquam alius clericum quemcunque nostre diocesis ab alieno episcopo ordinatum ad celebrandum in nostra diocesi prius admittant donec litteras commendaticias sui inspexerint ordinatoris, per quas constat eis taliter ordinatum a nobis prius litteras dimissorias habuisse; aliter etenim suspensus remaneat ordinatus quousque per ratihabicionem secum duxerimus dispensandum.</p>
                    <p>Cum uero ordinatus fuerit alterius episcopatus et ordinacionis similiter aliene, statuimus quod absque litteris commendatitiis sui episcopi et eciam examinacione diligenti super morum honestate et litteratura ad parochias custodiendas uel celebranda diuina, nisi peregrinando, nullatenus admittatur.</p>
                    <p>Et ne examinacio huiusmodi omittatur uel remissius procedatur in ipsa, sub pena excommunicacionis interdicimus ne a quocumque sacerdote quicquam detur uel recipiatur pro licencia celebrandi.</p>
                    <p>Inhibemus eciam ut nullus sacerdos celebrare presumat donec loci ordinario fuerit presentatus et per ipsum ut conuenit approbatus.</p>
                    <p>Quod eciam de capellanis magnatum intelligi uolumus, quibus confessiones audire, penitencias dare, aut alia sacramenta ministrare firmiter prohibemus, nisi forte que eis a iure in necessitatis articulo sunt concessa, et tunc non aliter quam si talis articulus emerserit ex inopinato.</p>
                </div>
                <div>
                    <head>Capitulum 38</head>
                    <p>Ne pro spiritualibus officiis ministrandis quicquam exigatur.</p>
                    <p>Quanta sit labes simoniace prauitatis sanctorum patrum decreta declarant, que omnia crimina huius comparacione quasi pro nichilo reputarunt.</p>
                    <p>Simoniacos etenim uelud precipuos hereticos a cunctis fidelibus nouimus respuendos et ipsos Iude proditori non immerito comparari; nam sicut ipse dei filium, ita isti spiritum sanctum, patri et filio consubstancialem, uendere non formidant, et sic rei eiusdem facinoris eiusdemque porcionis pro crimine erunt participes.</p>
                    <p>Ne igitur auaricia, que est idolorum seruitus, ministrorum ecclesie corda ad tam grande crimen alliciat, districte inhibemus ne ipsi pro sacramentis uel quibuscumque sacramentalibus ministrandis, utputa sepulturis et exequiis mortuorum, benediccionibus nubentium, installacionibus abbatum uel priorum, seu missionibus clericorum in possessionem beneficiorum suorum, et consimilibus, quicquam presumant exigere, cum id absque labe fieri non ualeat simonie; laudabilem tamen consuetudinem, si que fuerit in huiusmodi casibus pia fidelium deuocione introducta, cum de ipsa nobis constiterit, faciemus domino inspirante firmiter obseruari iuxta traditam nobis formam in consilio generali.</p>
                    <p>Ad hec in dei nomine lacrimosis obsecramus suspiriis ut locorum archidiaconi et ceteri ecclesiarum prelati sic studeant excessus subditorum corrigere ut, holocaustum pro peccato minime postulantes, lucro animarum pecuniam uel quid aliud nullatenus anteponant.</p>
                </div>
                <div>
                    <head>Capitulum 39</head>
                    <p>Ne pro rectorum uel uicariorum delictis ecclesia suspendatur a diuinis.</p>
                    <p>Periniquum iudicantes quemquam alieno odio pregrauari, cum pena debeat suos tenere auctores nec ulterius progredi metus quam reperiatur in excedente delictum, districte prohibemus ne pro rectorum uel uicariorum delictis a diuinis ecclesia suspendatur, sed per suspensionis et excommunicacionis sentencias in personas eorum canonice promulgandas uel fructuum eorum sequestracionem et, si necesse fuerit, distraccionem aut cohibeantur a malo aut bonum quod omiserint facere compellantur.</p>
                    <p>Parochianos similiter pro suis delictis in personis statuimus puniendos, nisi omnes uel maiorem partem eorum constiterit deliquisse et eorum proteruiam aliter compesci non posse nisi ecclesia a diuinis obsequiis suspendatur.</p>
                </div>
                <div>
                    <head>Capitulum 40</head>
                    <p>De uisitacionibus et procuracionibus archidiaconorum et modo uisitandi.</p>
                    <p>Eterni largitor premii laborantibus panem manducare concessit quem ociosis omnibus interdixit; idemque omnium dominus solis operariis in uinea sua laborantibus retribucionis denarium est largitus; idemque ipse in sacro ewangelio austeritati imputat dominantis si tollat quod non posuit et metat quod minime seminauit.</p>
                    <p>Ex hiis sancti patres prouide informati, in suis canonibus decreuerunt ne quisquam prelatorum, cui uisitacionis incumbit officium, procuracionem ea racione reciperet nisi quando personaliter uisitaret, cum procuracio aliud non sit nisi sustentacio uisitantis; alioquin duplici infamia, negligentie scilicet et auaritie, notaretur.</p>
                    <p>Hinc est quod singulis archidiaconis precipimus ut ab ecclesiis quando personaliter non uisitant procuraciones exigere uel recipere non presumant; alioquin quod receperint uelud indebitum et non suum restituant.</p>
                    <p>Archidiaconatuum suorum singulis annis singulas ecclesias studeant uisitare, quarum uestes, libros, utensilia, et cetera ornamenta habeant in scriptis redacta, ut uideant que a tempore proxime uisitacionis per diligenciam personarum superaddita fuerint et que per earum negligenciam deteriorata medio tempore uel deperdita.</p>
                    <p>Prouideant ut quelibet ecclesia iuxta suas facultates decentibus fulgeat ornamentis et ipsorum habeat copiam sicut est superius diffinitum.</p>
                    <p>Libros monasteriorum abiectos a parochialibus ecclesiis, ipsis monasteriis appropriatis, abiciant, qui cum non sint de communi usu presbiteri et clerici per ipsos in ministeriis diuinis errare coguntur ac laici, eorum ignoranciam quamquam inculpabilem intuentes, eosdem tanquam fatuos incipiunt deridere.</p>
                    <p>Et quia dum temporalis lucri comodum appetitur in supplendis huiusmodi defectibus cura negligitur et correccio impendenda, statuimus ut non per penas pecuniarias, sicut hactenus fieri consueuit, sed per coherciones canonicas contra eos quibus reparandi et supplendi ipsos defectus onus incumbit amodo procedatur.</p>
                    <p>Et si forte contra presentis statuti decretum presumptum fuerit, pena ipsa si committatur non ipsis uisitatoribus sed potius ecclesie uisitate usibus applicetur; alioquin recipientem aliter preter peccunie sic recepte restitucionem in duplum pene apposite in subsidium fabrice ecclesie nostre Exoniensis presentis synodi auctoritate decernimus puniendum.</p>
                    <p>Inquirant eciam diligenter numquid parochiales sacerdotes circa diuinum officium diurnum pariter et nocturnum, sicut in consilio generali et supra cauetur, suum deuote excerceant officium ut tenentur, et quos culpabiles inuenerint pena condigna castigent.</p>
                    <p>Et quia peccata hominum Christum a sua sede, que est anima iusti, expellunt, operibus manifestent, ut iuxta apostolum non que sua sunt sed que Ihesu Christi querere comprobentur.</p>
                    <p>Sollicite igitur inquirant de excessibus singulorum precipue clericorum, quorum actus boni seu mali de facili trahuntur a subditis in exemplum.</p>
                    <p>Maiores excessus nobis referant, illos maxime super quibus criminosi nostra indigent dispensacione; ceteros corrigant prout secundum sue discrecionis arbitrium melius uiderint expedire, ita semper quod animarum lucrum pecuniarum questui anteponant.</p>
                    <p>Possessiones ecclesiarum et ipsarum instaurum faciant plene conscribi, de alienacionibus, si que fuerint, inquirentes, ut cum celeritate debita racione preuia reuocentur.</p>
                    <p>In suis uisitacionibus eueccionum numerum in concilio Lateranensi statutum nullo modo excedant, sed in equis, familia, uictualibus, et aliis necessariis se habeant per omnia moderate.</p>
                    <p>Unde Oxoniensis consilii statuta sequentes, firmiter prohibemus ne ad procuracionem suam presumant extraneos inuitare; si tamen pro ipsorum honore rectores hoc duxerint faciendum hoc fieri minime prohibemus.</p>
                    <p>Qui uero aliter ibidem se ingesserint, si clerici fuerint suspendantur, si laici modeste corripiantur et informentur se aliter abstinere debere.</p>
                    <p>Item, nullas tallias seu exacciones indebitas per se uel suos excerceant in subiectos, nec antiquas procuraciones augere presumant seu ab exilibus ecclesiis, que propter suas tenuitates hactenus procuraciones dare minime consueuerant, procuraciones aliquas extorquere.</p>
                    <p>Et quamquam nostre sollicitudinis cura per ipsos tanquam oculos nostros in quampluribus habeat releuari, nolumus tamen quod presumpcione quadam terminos transcendant quos sibi statuerant patres nostri; unde de sequestris nostris, clericis non ordinatis, non residentibus, religiosorum excessibus, et aliis ad nostram iurisdiccionem immediate spectantibus ipsis interdicimus interponere partes suas, nisi saltim ut nobis uel officiali nostro fideliter referant que in hac parte sciuerint corrigenda.</p>
                </div>
                <div>
                    <head>Capitulum 41</head>
                    <p>Ne clerici districcioni fori se obligent secularis uel in parcis aut uiuariis magnatum furtum committant.</p>
                    <p>Annis singulis et diebus mundus iste nequam labe plus solito corrumpitur peccatorum, et tanto ardentius conatur in uetitum quanto plus sibi congregat cumulum delictorum.</p>
                    <p>Ecce etenim rabies inaudita quorumdam, dum insurgunt filii in parentes et ipsos nituntur subicere seruituti per quos sunt ad uitam perpetuam regenerati et a seruitute diabolica liberati.</p>
                    <p>Quod apertius in laicis declaratur qui clericos et ecclesie libertates sue nituntur subicere dicioni, quorum temerariam audaciam refrenare tenemur potius quam fouere.</p>
                    <p>Prohibemus igitur sub pena excommunicacionis ne clerici, maxime beneficiati, pro debito proprio uel alieno districcioni se obligent iudicis secularis, cuius obligacionis pretextu laici de facto, quamquam de iure non ualeant, clericos ad iudicia secularia pertrahant.</p>
                    <p>Et sicut per clericorum contractus nolumus quod amplius id contingat, sic multo magis detestamur si propter eorum delicta id debeat euenire.</p>
                    <p>Unde districte inhibemus ne quisquam clericorum in foresta domini regis uel parcis alterius cuiuscumque aut warenna furtum committere uenacionis uel in stagnis, piscariis, uel uiuariis quorumcumque furtum presumat committere.</p>
                    <p>Si quis autem clericorum contra has prohibiciones nostras uenire presumpserit, siquidem in contractu, ipsum per triennium a diuinis uolumus manere suspensum, si in delicto, ipso facto uinculum excommunicacionis incurrat, et postea si monitus a prelato suo pro tam graui culpa ad ipsius prelati arbitrium satisfacere non curauerit, extunc, si beneficiatus existat, ipsum a beneficio suo decernimus fore priuandum, si uero beneficiatus non existat, ab execucione ordinum per quinquennium suspendatur.</p>
                    <p>Dictat etenim racio ut in quibus maior reperitur culpa in ipsos grauior excerceatur uindicta.</p>
                </div>
                <div>
                    <head>Capitulum 42</head>
                    <p>De forma deliberandi bona clericorum a laicis male capta et retenta.</p>
                    <p>Bona mobilia et immobilia clericorum sicut ipsorum personas sub proteccione ecclesiastica consistere sanctorum patrum decreta sanxerunt, ut neque laicis de ipsis statuendi seu disponendi, quamquam ecclesie respiciat comodum, nulla sit permissa facultas; sed quicquid fecerint in hac parte firmum et stabile esse non poterit donec ab ecclesia fuerit approbatum.</p>
                    <p>Quanto minus sit eis licitum bona clericorum capiendi et detinendi nemo est qui ambigit sane mentis.</p>
                    <p>Cum igitur animalia clericorum seu alia queque bona a balliuis magnatum seu aliis quibuscumque capi et detineri contigerit temeritate propria, quod absque lesione ecclesiastice libertatis posse fieri non uidetur, ad eorum liberacionem taliter procedi statuimus et mandamus: ut per loci archidiaconum uel officialem ipsius uel alium quem ipse ad hoc assignauerit moneantur ipsorum bonorum detentores primo, secundo, et tercio, sub testimonio trium uel quatuor clericorum, uel saltim laicorum si clericorum copia non habeatur, per quos moniciones possint probari si de ipsis in dubium alias reuocetur, quod bona ipsa clericis a quibus sunt ablata restituant indilate, et si crediderint clericos ipsos sibi fore obnoxios, compareant in proximo loci capitulo aduersus eos suas prosecuturi acciones; quem quidem terminum ipsis clericis assignari precipimus, ut querelantibus respondeant in forma iuris.</p>
                    <p>Si uero factis monicionibus detentores bona ipsa restituere per biduum detractauerint, extunc ille qui monuit in scriptis excommunicet detinentes cum suis complicibus et fautoribus; qui si post latam in ipsos sentenciam adhuc per aliud biduum bona ipsa restituere postposuerint, locum in quo bona taliter detinentur ecclesiastico interdicto supponat.</p>
                    <p>Et si nec rubor nec fatigacio huiusmodi adhuc sufficiant ad tantam obstinatorum maliciam compescendam, contra ipsorum complices et fautores per inquisiciones legitimas et sequentes excommunicacionum sentencias censuras ecclesiasticas modis omnibus precipimus aggrauari.</p>
                    <p>Deinde hiis remediis attemptatis, nisi ad liberacionem proficiant, sustinebimus patienter, ut, cum ecclesia non habeat quid ultra faciat, is, cuius bona detenta sunt, ius suum coram seculari iudice prosequatur.</p>
                    <p>Hanc formam uolumus obseruari nisi clericus laicum feodum possideat, racione cuius bona sua in laico feodo capi contigerit; nam quantum ad ipsum feodum pertinet clerici secularibus obnoxii sunt legibus.</p>
                    <p>Ad hec, quoniam ut ait beatus Gregorius: Culpam me committere uehementer estimo si ea que pro timore omnipotentis dei sunt suggerenda siluero, et alibi: Cum increpare delinquentes non uult, eos proculdubio tacendo pastor occidit; ut igitur ualeamus cum apostolo dicere et clamare: munde sunt manus mee a sanguine omnium uestrum, silere et inpunitam relinquere uersuciam quorundam laicorum maxime balliuorum magnatum nostra consciencia minime nos permittit.</p>
                    <p>Ipsi etenim, sicut ex frequenti querela didicimus, in tantam furoris audaciam modernis temporibus inciderunt ut quo magis contumelias, dampna, et opprobria personis ecclesiasticis et rebus earum intulerint eo magis congaudent et in hoc potissime gloriantur.</p>
                    <p>Heu miseri et infelices et in tenebris ambulantes.</p>
                    <p>Nonne deus pater noster est qui nos creauit, ecclesiaque mater que nos in baptismo regenerauit?</p>
                    <p>Nonne in canone cautum reperitur: Qui abstulit patri aut matri aliquid dicetque hoc peccatum non esse homicidii particeps est.</p>
                    <p>Ergo qui pecunias ecclesie rapit, aufert, et defraudat homicida est.</p>
                    <p>Nonne miserabilis insanie esse cognoscitur si filius patrem, discipulus magistrum sibi subiugare conetur et iniquis obligacionibus illum sue potestati subicere a quo credit non solum in terra sed eciam in celis sese ligari posse et solui?</p>
                    <p>Quapropter in uirtute sancte trinitatis firmiter inhibemus ne quisquam laicorum clericum cuiuscumque condicionis uel ordinis capere uel incarcerare presumat aut aliter in eum manus inicere temere uiolentas, cum scriptum sit: Nolite tangere christos meos et in prophetis meis nolite malignari, quod de prelatis ecclesiarum intelligimus esse dictum, nisi pro ipsius clerici capcione uelud excommunicati scripserimus seu pro crimine furti, homicidii, aut consimili enormi delicto capiendus fuerit tanquam uiolator pacis domini regis et regni.</p>
                    <p>Quod si quis clericum aliter capere, detinere, et incarcerare presumpserit, aut in eum manus inicere uiolentas, ipsum candelis accensis, pulsatis campanis, in singulis ecclesiis archidiaconatus in quo huiusmodi sacrilegus conuersatur excommunicatum a canone tamdiu publice precipimus nunciari donec hanc iniuriam passo satisfecerit competenter et cum nostrarum testimonio litterarum ad sedem apostolicam uenerit absoluendus.</p>
                    <p>Item quia quidam laici proprios terminos excedentes, inter sacrum sanctuarium et prophanum minime distinguentes, solummodo quod sacrum est a manibus pontificum consecratum sanctuarium appellant, dum ecclesiam et ipsius cimiterium sanctuarium tantum mendaciter asseuerant.</p>
                    <p>Quorum assercioni nedum ciuilis uerum et canonica sanccio liquido contradicit dum inquit: Nulli licet ignorare omne quod domino consecratur siue fuerit homo siue animal siue ager uel quicquid fuerit semel consecratum sanctum sanctorum erit domino et ad ius pertinet sacerdotum.</p>
                    <p>Propter quod inexcusabilis erit omnis qui a domino et ecclesia cui competunt aufert, uastat, inuadit, et eripit; et usque ad emendacionem ecclesieque satisfaccionem ut sacrilegus iudicetur et si emendare noluerit excomunicetur.</p>
                    <p>Depellenda est etenim illius usurpacionis contumelia, ne predia usibus celestium secretorum dicata a quibusdam irruentibus uexentur.</p>
                    <p>Quod si quis presumpserit, ut sacrilegus iudicetur.</p>
                    <p>Hinc est quod omnes illos qui nedum clericorum personas sed res eorum mobiles seu se mouentes intra ecclesiam uel ipsius cimiterium aut in agro ad ecclesiam pertinente uel alibi absque causa racionabili rapiunt, capiunt, et abducunt ipsis inuitis quorum sunt bona, nisi celeri restitucione sibi prospexerint, ut inimicos dei et ecclesie ac sacrilegos excommunicamus et a sancte matris ecclesie liminibus sequestramus, necnon ad bonorum ipsorum liberacionem procedi precipimus iuxta formam superius traditam.</p>
                    <p>Quicumque pro eo quod clerici aut laici causam spiritualem, utputa super uiolenta manuum inieccione in clericum, ubi agitur ad correccionem, rebus promissis ob matrimonium contrahendum, decimis, oblacionibus, mortuariis, lesione fidei uel iuramenti, et ceteris huiusmodi que de iure uel consuetudine ad forum ecclesiasticum pertinent, in foro ecclesiastico fuerint prosecuti, ipsos ad forum traxerint seculare, necnon et iudex secularis qui eos ob hoc grauare presumpserit, nisi post trinam ammonicionem a grauamine destiterint inferendo et satisfecerint de illata iniuria, consimili excommunicacionis sentencia innodamus; firmiter precipientes ut rei iudicate excepcionem iudices seculares admittant, rei dico cuius cognicio ad ecclesiasticum pertinet iudicem et ecclesiastici iudices similiter, cum de re iudicata per iudicem secularem excipitur, admittere non postponant ubi iura canonica non repugnant.</p>
                </div>
                <div>
                    <head>Capitulum 43</head>
                    <p>De excommunicacionum sententiis cum deliberacione promulgandis.</p>
                    <p>Ecclesiarum prelati qui claues Petri gestant in manibus prudenter attendant quanta sit eis a Christo commissa potestas ligandi atque soluendi.</p>
                    <p>Non enim, ut ait Chrisostomus, homo est qui ligat sed Christus qui hanc potestatem dedit, et dominos fecit homines tanti honoris.</p>
                    <p>Et cum excommunicacio eterne mortis sit dampnacio, nec nisi pro mortali debeat imponi crimine, ac illis dumtaxat qui aliter corrigi nequeunt, in ipsa ferenda iudices oportet esse peritos, ut cum deliberacione prouida et maturitate debita ipsas studeant promulgare.</p>
                    <p>Nam si quis fidelium excomunicatur iniuste, ei potius oberit qui ipsam tulit quam ei qui ipsam iniuriam patitur.</p>
                    <p>Cunctis ergo subditis nostris iurisdiccionem habentibus et ceteris omnibus quibus de ipsis in hoc commissa est potestas districte precipimus ut cum ipsos oporteat in aliquem proferre sentenciam sibi precaueant ne absque causa racionabili et trina monicione premissa et presentibus personis per quas si necesse fuerit possint moniciones probari ipsam promulgare presumant, sicut statutum nouimus in consilio generali.</p>
                    <p>Hanc autem causam expresse conscribant et ipsam sentenciam proferant in scriptis, cuius copiam tradant excommunicato infra mensem a die sententie si fuerint requisiti; et hec eadem in suspensionis et interdicti sententiis obseruari precipimus, sicut in alio consilio nouimus esse cautum.</p>
                    <p>Qui preter hanc formam quemquam excommunicare presumpserint, et super hoc conuinci contigerit, penis expressis in prefatis consiliis se nouerint subiacere; quas faciemus dante domino firmiter obseruari.</p>
                    <p>Quia uero communicantes scienter cum excommunicatis innodantur simili sentencia ipso iure, per quam sacramentorum participacione priuantur, precipimus quod excommunicati a singulis artius euitentur, ut ne quisquam cum ipsis cibo, potu, osculo, salutacione, locucione, oracione, aut quouis alio genere communionis communicare presumat, nec in foro ecclesiastico aut civili, postquam de eorum excommunicacione per patentes literas constiterit, excommunicati ad agendum nullatenus admittantur, sed a cunctis legitimis actibus repellantur donec fuerint absoluti et super hoc literas exhibuerint testimoniales.</p>
                    <p>Quicumque autem excommunicatum ad agendum aliter admiserit, auctoritate presentis synodi sacrosancte excommunicamus eundem, quem sic ligatum, cum de hoc constiterit, precipimus publice nunciari.</p>
                    <p>Ut pretextu ignorantie excusacionis causa omnibus auferatur, sacerdotibus parochialibus firmiter iniungimus quod cum in ecclesiis maior aderit populi multitudo, accensis candelis, pulsatis campanis, excommunicatorum nomina et excommunicacionum causas ac qua auctoritate fuerint sic ligati omnibus innotescant.</p>
                </div>
                <div>
                    <head>Capitulum 44</head>
                    <p>Ne quis in propria causa quemquam excomunicet uel suspendat.</p>
                    <p>Quemadmodum non decet ita nec licet quemquam sibi ipsi esse iudicem uel in propria causa ius sibi dicere.</p>
                    <p>Statuimus igitur ut nullus pro proprio debito uel pro iniuria persone sue illata quemquam propria auctoritate suspendere uel excommunicare presumat; alioquin et debitum amittat et pro iniuria quam intulit ab iniuriarum cadat totaliter accione, alteri parti super iniusta sentencia salua nichilominus questione.</p>
                    <p>Licebit tamen prelatis ecclesiarum iurisdiccionem habentibus in ipsos quos eorum iurisdiccionem notorie impedire contigerit, prehabita competenti monicione, suspensionis et excommunicacionis sentencias promulgare, cum in ius dicendo non tam suam quam publicam excerceant utilitatem.</p>
                    <p>Licebit igitur ecclesiarum rectoribus, uicariis, et capellanis parochialibus pro mortuariis, decimis, oblacionibus, instauro ecclesie, ac aliis iuribus ecclesie sue iniuste detentis, in quorum possessione</p>
                    <p>notorium est suas ecclesias extitisse, per semetipsos, trina tamen monicione premissa, nominatim suspendere et excommunicare detentores, cum in hoc casu non iniuriam suam nec sibi debitum sed ecclesie sue potius prosequi uideantur.</p>
                </div>
                <div>
                    <head>Capitulum 45</head>
                    <p>Ut absque libelli donacione in causis minimis procedatur.</p>
                    <p>Considerantes in causis minimis iuris solempnitatem non esse per omnia obseruandam, que breues lites alio nomine appellantur, eo quod in ipsis breuiter sit procedendum et summarie debeant terminari, nec pro exiguis rebus maximas attriciones homines sustinere, statuimus quod in pecuniariis causis, in quibus litis estimacio uiginti solidos non excedit, absque libelli oblacione cum celeritate debita procedatur, sicut de consuetudine hactenus in nostra diocesi nouimus obseruatum.</p>
                    <p>Uolumus tamen ut in illis factum ita dilucide exprimatur ut sciatur qualis agenti competat accio et defensio ipsi reo.</p>
                </div>
                <div>
                    <head>Capitulum 46</head>
                    <p>Ut omnibus libere liceat appellare et suas prosequi appellaciones.</p>
                    <p>Appellacionis remedium non ad defensionem iniquitatum sed innocentie presidium nouimus institutum.</p>
                    <p>De quo in canonibus cautum reperimus ut omnis oppressus libere sacerdotum, si uoluerit, appellet iudicium, et a nullo prohibeatur sed ab aliis fulciatur libenter et audiatur.</p>
                    <p>Item, a quibuscumque ecclesiasticis iudicibus ad alios iudices ecclesiasticos, ubi est maior auctoritas, prouocatum fuerit, audiencia non negetur.</p>
                    <p>Ex quo patet istud ius omnibus esse comune, statuendo precipimus ut archidiaconi et eorum officiales ac ceteri subditi nostri ordinariam iurisdiccionem habentes appellacionibus ab ipsis ad nostram audienciam interpositis, sicut decet, deferant reuerenter, appellantibus uel suis nullam ob hoc inferentes molestiam uel grauamen, nec ipsos minis terreant ut ab appellacionum suarum prosecucione desistant.</p>
                    <p>Terminum prefigant appellantibus infra quem coram nobis uel officiali nostro comode comparere ualeant, appellaciones suas legitime prosecuturi; ac ipsis petentibus instanter concedant apostolos, in quibus, si a grauamine uel interlocutoria ab ipsis fuerit appellatum, appellacionis causam exprimant, et, si ipsam non duxerint admittendam, cur hoc nobis expresse designent.</p>
                    <p>Patienter etenim sustinebimus si eorum appellaciones admisse non fuerint quorum excessus euidencia rei uel ipsorum confessione aut alio legitimo modo notorii fuerint et manifesti uel appellaciones alias frustratorie fuerint euidenter.</p>
                </div>
                <div>
                    <head>Capitulum 47</head>
                    <p>De questoribus elemosinarum.</p>
                    <p>Quot errores quantasque abusiones elemosinarum questores hactenus predicauerunt populo christiano satis per orbem nouimus diuulgatum.</p>
                    <p>Ipsi etenim, cum sint communiter idiote uite pariter inhoneste, confingentes se peritos et uite sanctitatem exterius pretendentes, cum audacia quadam presumpta predicandi assumunt officium, qui nusquam diuini uerbi noticiam habuerunt; inter cetera erronea que proferunt mendaciter asserentes se habere multo plures et maiores indulgencias quam habeant, ut sic simplicium corda alliciant ad maiores elemosinas largiendas, quas postea in ebrietatibus et luxuriis in omnium conspectu prodigaliter consumere non erubescunt; unde euenit ut uere et fructuose indulgentie a nonnullis sepius contempnuntur.</p>
                    <p>Quapropter prohibemus ne quisquam subditorum nostrorum questorem elemosinarum ullum admittat nisi literis nostris munitus existat, et tunc predicare minime permittatur.</p>
                    <p>Sed capellani parochiales ipsius negocia et indulgencias, prout a literis papalibus uel nostris ualeant elicere euidenter, plebi exponant fideliter; nec credant cedulis falsis quas ipsi sepius porrigunt, nisi cedule per nos prius fuerint examinate et approbate nostri impressione sigilli.</p>
                    <p>Pecunia uero collecta usque ad proximum loci capitulum integra custodiatur; tunc per loci ordinarium fideli nuncio assignanda.</p>
                    <p>Qui uero aliter eos admiserit uel ipsos predicare permiserit per nos uel officialem nostrum censemus grauiter puniendum, nisi ipsis litteratorie potestatem concesserimus ampliorem.</p>
                    <p>Cum uero ipsis contigerit indulgeri clerum posse conuocare, quod cum minori cleri incomodo intelligimus esse concessum, statuimus quod huiusmodi conuocaciones alibi non fiant nisi in plenis locorum capitulis, in quibus clerus commodius poterit conuenire et indulgentie concesse melius examinari.</p>
                </div>
                <div>
                    <head>Capitulum 48</head>
                    <p>De reliquiis et ueneracione sanctorum.</p>
                    <p>Nonnunquam per malos sicut per bonos miracula facta scriptura sacra commemorat. Idcirco ad sacrosanctam Romanam ecclesiam, que per dei omnipotentis graciam a tramite apostolice tradicionis nunquam errasse probatur, in hoc dubio est recurrendum et ipsius expectandum decretum, ne quis hoc approbando quod ipsa reprobat a catholicis hereticus comprobetur.</p>
                    <p>Idcirco in consilio generali prouide nouimus esse prohibitum ne quis reliquias de nouo inuentas publice uenerari presumat nisi a Romano pontifice prius fuerint approbate.</p>
                    <p>Quam prohibicionem inuiolatam ab omnibus precipimus custodiri, statuentes ut nullus sanctorum reliquias uenales exponat, sed nec lapides, fontes, arbores, ligna, uestes, seu res quascumque alias ut sanctas propter sompnium uel alia ficticia documenta aliqualiter ueneretur, cum illud hereticam sapere prauitatem apostolica declarat sentencia, et nulli licere docere aliud uel sentire quam Romanam ecclesiam, matrem omnium ecclesiarum et magistram, sequi uiderit et tenere.</p>
                    <p>Si qui autem contrauenire presumpserint, nisi moniti suum deponant errorem, tanquam hereticos censemus grauiter puniendos.</p>
                </div>
                <div>
                    <head>Capitulum 49</head>
                    <p>De iudeis et eorum mancipiis.</p>
                    <p>A iudeis regnum dei ablatum et datum genti iusticiam facienti scriptum in canonibus reperitur.</p>
                    <p>Per quod liquet christicolas libertati donatos iudeosque subactos eorum perpetue seruituti.</p>
                    <p>Cum igitur scriptum sit: eice ancillam et filium eius; non enim erit heres filius ancille cum filio libere, nimis reputamus absurdum ut filii libere ancille filiis famulentur.</p>
                    <p>Quapropter Lateranensis consilii statuta sequentes, districte prohibemus ne iudei sub optentu alendorum puerorum suorum neque pro seruicio uel qualibet alia causa in domibus suis mancipia habeant christiana, ne forte per assiduam familiaritatem ad eorum perfidiam simplicium animos ualeant inclinare.</p>
                    <p>Sepe etenim malorum consorcia bonos corrumpunt.</p>
                    <p>Christiani qui contra hanc prohibicionem uenire presumpserint excommunicentur; iudei uero graui subiaceant ulcioni.</p>
                    <p>Prohibemus insuper ne iudei publicis fungantur officiis, quorum pretextu christianis nimium sint molesti. Et2 quoniam cum eis sumere cibum non licet, inhibemus ne iudei ad christianorum uel christiani ad iudeorum accedant conuiuia.</p>
                    <p>Item, si quis christianus infirmatus fuerit a iudeo non accipiat medicinam.</p>
                    <p>Item, die Parasceues ostia et fenestras habeant clausa, quia christianis afflictis consueuerunt illudere illo die.</p>
                    <p>Item, prohibemus ne nouas erigant sinagogas, sed si ueteres corruerint uel ruinam minentur ipsas reedificare, ita quod ampliores uel preciosiores non faciant, ipsis satis nouimus esse permissum.</p>
                    <p>Ad hec districte precipimus ut iudei utriusque sexus super uestes exteriores duas tabulas laneas habeant alterius coloris ad pectus consutas, quarum latitudo duorum digitorum et longitudo quatuor sit ad minus, ut sic per diuersitatem habitus a catholicis discernantur et dampnate commixtionis excessus inter hos et illos ualeant euitari.</p>
                    <p>Ne autem ecclesie parochiales per ipsos suis iuribus defraudentur, precipimus quod iudei de terris quas colunt decimas soluere uel possessionibus ipsis renunciare, et pro domibus quas inhabitant parochialia iura ecclesie parochiali debita tribuere artius compellantur.</p>
                </div>
                <div>
                    <head>Capitulum 50</head>
                    <p>De testamentis.</p>
                    <p>Quamquam in iure canonico et longe amplius in civili de testamentis et legatis grandis et diffusus habeatur tractatus, propter simplices tamen, qui neutrius iuris girarunt uolumina nec ipsorum habent noticiam, necessarium duximus super predictis, que in cotidiano sunt usu, utilia quedam statuere et prius statutorum refrenare prout possumus abusores.</p>
                    <p>Cum igitur extremis decedentium uoluntatibus fauorem maximum impendere teneamur, statuimus ut nullus cuiuscumque status aut condicionis existat, clericum uel laicum, liberum uel eciam seruum, de bonis que possidet tempore mortis libere testari impediat quoquo modo, sub pena excomunicacionis quam impedientes decernimus incurrere ipso facto, cum quantum ad ea que tunc possidet liber quilibet censeatur, sicut de huius regni consuetudine hactenus est pacifice obseruatum.</p>
                    <p>Quandocumque igitur sano uel egroto, libero aut seruo, suum placebit condere testamentum, statuimus ut pro rectore, uicario, uel capellano ecclesie parochialis confestim transmittat, ut in ipsius presencia et duorum uel plurium fidedignorum de omnibus bonis suis mobilibus porcionem suam contingentibus disponat pro anime sue salute sicut sibi placebit et melius crediderit expedire, uxoris et filiorum, si quos habuerit, porcionibus per omnia saluis, expensis funeris exceptis que ante omnem diuisionem deduci statuimus de communi.</p>
                    <p>Debita que debet testator soluantur similiter de communi.</p>
                    <p>Porciones diuidende inter predictas personas per omnia sint equales, ita ut pro una persona omnes filii computentur.</p>
                    <p>Si uero testator alicui filiorum de propriis bonis prius sustentacionem prouiderit et sit alius uel alii cui uel quibus minime sit prouisum, statuendo prohibemus ut is cui prouisio facta est et similiter testatoris heres, si tantumdem habeant ex prouisione huiusmodi quantum foret sua porcio si ad diuisionem cum ceteris admitterentur, nullatenus ad porcionem diuidendam inter filios admittantur; sed eo quod est eis prouisum a testatore uel successionis iure contenti remaneant, nec per ipsos aliorum porcio diminuatur.</p>
                    <p>Hec que de marito statuimus de uxore seruari uolumus si decedat.</p>
                    <p>Que autem ad usum testatoris specialiter sunt parata, utputa equi et arma et cetera huiusmodi, uel que ad usum uxoris, utputa superlectilia, uestes muliebres, monilia, anuli, absque diuisione utrique eorum precipua reseruentur.</p>
                    <p>Curet autem testator fideles et locupletes nostre diocesis et non aliene constituere executores, ac in scriptis, si fieri potest, suum condere testamentum.</p>
                    <p>Quod postquam factum fuerit claudat et cum sigillo proprio si habeat, alioquin alieno, protinus consignet; quod presentium sigillis illico faciat consignari, alioquin contra testamentum, solo testatoris sigillo signatum, de facili potest presumi, cum post mortem testatoris posset testamentum aliud fabricari et sigillo ipsius sicut alias consignari, prout audiuimus fieri aliquando.</p>
                    <p>Facto autem testamento nuncupatiuo uel in scriptis, et testatoris corpore tradito sepulture, ad loci ordinarium executores accedant, super testamento facto in scriptis fidem facturi tam de presencia consignantium quam de signis; super nuncupatiuo uero probaciones dilucide monstrentur super omni eo quod testatorem asseritur uoluisse et specialiter super omni relicto, ita quod inter testes executores nullatenus admittantur.</p>
                    <p>Probato igitur testamento et per iudicem approbato, executores fidele conficiant inuentarium in presencia fidedignorum ad hoc specialiter uocatorum, in quo omnia bona que defunctus habuit tempore mortis et que sibi debebantur et que debuit aliis conscribantur fideliter et expresse.</p>
                    <p>Quo inuentario facto, tam ipsi executores quam presentes eidem sua appendant sigilla; et donec ista fiant, que fieri precipimus infra quindecim dies si fieri potest a tempore sepulture, executores minime administrent.</p>
                    <p>Cum ergo inceperint administrare, protinus uxori et filiis, si supersint, suas assignare studeant porciones.</p>
                    <p>De porcione uero contingente defunctum legata distribuant, debita eidem exigant, et exsoluant aliis debita ab eodem, ad que tam uxor quam filii tenentur contribuere pro rata porcionis cuiusque.</p>
                    <p>Sed ne eorum porciones propter timorem seu incertitudinem eris alieni ab executoribus diutius detineantur, statuimus quod es alienum, de quo constat, ante distribucionem porcionum ab executoribus deducatur; pro dubio uero et incerto, recepta ab ipsis uxore et filiis caucione idonea de restituendo quantum legitime apparere poterit ipsos pro suis porcionibus ad id teneri, executores suas concito liberent porciones.</p>
                    <p>Idem faciant legatariis de sibi relictis, sicut inferius plenius continetur.</p>
                    <p>Et sic studiose suum curent excercere officium ut infra anni spatium nichil remaneat exequendum; alioquin, compoto de receptis reddito et expensis, ammoueantur omnino et eorum loco alii magis idonei subrogentur, quod eciam fieri statuimus si prius suspecti probabiliter inueniantur.</p>
                    <p>Et quoniam propter malicias executorum seu debitorum defuncti siue fraudes ficticiorum creditorum decedentium uoluntates vix debitum sortiuntur effectum, cupientes in hac parte remedium quale possumus adhibere, auctoritate dei patris omnipotentis et presentis synodi sacrosancte excomunicamus omnes executores quocumque modo impedimentum prestantes uel aliter recusantes in foro ecclesiastico a defuncti creditoribus conueniri uel ipsis sicut decet inibi respondere; item, omnes illos qui scientes se obligatos defuncto patiuntur se per maliciam a suis executoribus conueniri et sic ipsis in probacione deficientibus per sentenciam absoluantur, uel impedimentum quoquomodo prestant quominus in foro ecclesiastico ab executoribus defuncti libere ualeant conueniri; item, omnes illos qui ab executoribus defunctorum in iudicio scienter exposcunt indebitum, et in sua peticione iniqua usque ad deffinitiuam sentenciam perseuerant, quod a defunctis si superstites essent non peterent uel de iure petere non ualerent.</p>
                    <p>Ut autem executores circa suum officium exequendum prompciores reddamus pariter et attentos, uolumus quod dum circa hoc laborant, de bonis defuncti expensas percipiant moderatas, cum suum officium sibi non debeat esse dampnosum, nec debeant propriis stipendiis militare.</p>
                    <p>Quibus sub pena excommunicacionis interdicimus ne per se uel interpositas personas absque fidedignorum presencia et racionabili precio quicquam de bonis defuncti emere sibi inuicem uel donare seu quouis alio titulo usurpare seu sibi retinere presumant, nisi quod eis relictum fuerit specialiter in testamento.</p>
                    <p>Si uero contigerit parochianum nostrum hominem alterius diocesis sibi constituere executorem, ille ad huiusmodi onus nullatenus admittatur nisi de subditis nostris locupletes et idoneos manucaptores inueniat de fideli inuentario conficiendo, fideliter administrando, et raciociniis reddendis cum ipsum uel suos manucaptores super hoc contigerit interpellari; ad quod eciam executores nostre diocesis per corporale sacramentum priusquam administrent precipimus obligari; omnibus executoribus interdicentes ut, cum uerisimilis presumpcio habeatur defunctum nimis fore eris alieni pondere oneratum, legatum nemini liberent nisi recepta prius a legatario sufficienti caucione de restituendo quantum legis falsidie racio exposcit, alioquin, cum ad raciocinia reddenda peruenerint, que supra errogauerint ipsis minime decernimus allocanda.</p>
                    <p>Et quoniam cordi plurimum debet esse ueritatis cuilibet amatori nequiciam reprimere falsariorum, nos presentis sancte synodi approbacione excommunicamus et excommunicatos publice denunciamus omnes illos qui postquam testator condito testamento in fata decesserit testamentum aliud fabricare, aut preter testantis conscienciam quicquam addere uel detrahere testamento priori sibi uel aliis aliud ascribendo, seu fraudem quamcumque aliam committere contra testatoris presumpserint uoluntatem.</p>
                    <p>Et si quos tante fraudis reos inueniri contigerit, ipsos decernimus tanquam falsarios puniendos.</p>
                    <p>Ut autem uiris religiosis omnem euagandi materiam auferamus, quibus, omnibus ceteris derelictis, solius dei incumbit inherere ministeriis, statuimus ut nullus religiosus in nostra diocesi execucionis onus aliqualiter in se suscipiat absque nostra licencia speciali.</p>
                    <p>Si quis autem contra hanc prohibicionem nostram uenire presumpserit, quod fecerit uiribus careat, et ipse nichilominus iuxta nostre discrecionis arbitrium grauiter puniatur.</p>
                    <p>In fine autem cuiuslibet testamenti hanc clausulam adici uolumus generalem: Cetera omnia bona mea siue in rebus siue in nominibus fuerint debitorum in hoc testamento specialiter non expressa uolo ut pro anime mee salute per manus executorum meorum in pios usus distribuantur, et quod creditoribus meis per manus eorundem similiter satisfiat.</p>
                    <p>Si qui uero laicorum decesserint intestati de bonis eorum per locorum ordinarios taliter precipimus ordinari ut pro anima defuncti in pios usus totaliter erogentur.</p>
                </div>
                <div>
                    <head>Capitulum 51</head>
                    <p>Ut rectores post Mediam Quadragesimam decedentes libere legare ualeant fructus autumpni sequentis.</p>
                    <p>Sepe contingit nonnullos ecclesiarum rectores uitam ducere tam dissolutam ut cum ad uite finem peruenerint non habeant in bonis de quibus ecclesiarum suarum defectus tam in ornamentis quam in domibus ualeant reparari uel creditoribus suis de eo satisfieri quod sibi debetur.</p>
                    <p>Quapropter laudabilem nostre diocesis consuetudinem approbantes, statuimus ut quilibet beneficiatus nostre diocesis, si die dominica in Media Quadragesima quacumque hora uel postea decesserit, fructus beneficii sui subsequentis autumpni liberam legandi habeat potestatem, feno, prato, pastura, et cisera de dominico ecclesie dumtaxat exceptis, que, cum ad annum sequentem pertineant, ipsa futuro rectori statuimus reseruari.</p>
                    <p>Et quoniam non est ferendus is qui lucrum amplectitur onus autem annexum contempnit, statuimus ut de omnibus predictis defectibus ac eciam ecclesie oneribus ordinariis et extraordinariis usque ad Mediam Quadragesimam sequentem per executores satisfiat ad plenum.</p>
                    <p>Idem statuimus de quolibet qui fructus percipit autumpnales, ut quandocumque ante tempus predictum decedat, usque ad illud ad omnia onera teneatur.</p>
                    <p>Si uero predicto die dominico uel post quis intestatus decedat, omnia bona intestati et eciam fructus sequentis autumpni in solucionem debitorum defuncti et predictorum defectuum suplecionem ac in alios pios usus iuxta nostre discrecionis arbitrium conuertantur; ita quod circa supplecionem defectuum per quantum tempus illud beneficium tenuerit racio habeatur.</p>
                    <p>Idem fiat si ante predictum terminum quemquam contigerit decedere intestatum, ut in utroque casu testamenti et executorum faciamus suppleri defectum.</p>
                    <p>Ab isto statuto parochialium ecclesiarum uicarios dumtaxat excipimus; nam, cum ipsi ex uirtute prestiti sacramenti personalem residenciam facere teneantur congruum est, immo uerius necessarium, ut fructus et obuenciones uicarie sue protinus et cum integritate percipiant de quibus ualeant sustentari.</p>
                    <p>Idcirco de bonis defuncti uicarii que habuit tempore mortis et debita sua solui precipimus et predictos defectus suppleri, racione temporis considerata.</p>
                    <p>Preterea statuimus ut quocumque tempore anni quis decedat fructus terrarum, quas seminauit superstes, sibi cadant et in suos usus integre terminum conuertantur, hoc excepto, ut si decedat ante supradictum sumptus, quos defunctus expendit in terris excolendis et seminandis, ipsius executoribus successor refundere teneatur.</p>
                    <p>Successor uero, si quem capellanum stipendiarium inuenerit ante terminum prenotatum siue post ipsum, si idoneus fuerit, usque ad festum sancti Michelis proximo sequens nullatenus ammouere presumat, sed sub eisdem condicionibus ipsum retineat quibus idem capellanus conuenerat cum defuncto.</p>
                    <p>Ne autem ecclesiarum uacantium terras iacere contingat incultas, statuimus ut per locorum decanos fideliter excolantur, ita quod iidem decani a futuris rectoribus sumptus percipiant competentes, quos loci ordinarius moderetur si aliter inter se conuenire noluerint.</p>
                </div>
                <div>
                    <head>Capitulum 52</head>
                    <p>De mortuariis.</p>
                    <p>Mortuariorum prestacionem ex eo intelleximus salubriter sumpsisse initium quod pro decimis maioribus et minoribus ac ceteris iuribus parochialibus, per ignoranciam non solutis, lesis ecclesiis prestarentur, ut talis obliuio, procedens ex incuria non soluentis, posset saltim per hoc apud districtum iudicem excusari.</p>
                    <p>Et quamquam ista prouisio esset equaliter fructuosa omnibus christianis, quidam tamen, causam prestacionis huiusmodi ignorantes, uel, quod deterius est, de salute propria non curantes, ipsam miserabiliter subtraxerunt, suam miseriam in posteros transmittentes, qua se nituntur modernis temporibus excusare quod nec ipsi nec maiores eorum hanc prestacionem ullo tempore agnouerunt.</p>
                    <p>O excusacio misera et infelix, que, dum fit in peccatis, suos ducit ad interitum excusantes.</p>
                    <p>Unde sunt et alii, qui anime sue saluti prouide consulentes, uelud deuoti ecclesie filii prestaacionem ipsam agnoscunt, sicut maiores eorum hactenus agnouerunt; sicque contingit in una parochia solui secundum melius auerium pro defunctis et in alia penitus denegari.</p>
                    <p>Ut igitur a palea triticum separemus, precipimus statuendo ut in parochia in qua talis solucio fieri consueuit nullus ab ea se ualeat excusare, sed in eadem fiat prestacio uniformis, cum eadem ecclesia non debeat diuerso iure censeri.</p>
                    <p>Parochianos uero aliarum parochiarum monemus et hortamur in domino, ut spiritum assumentes consilii sanioris tam salubrem prestacionem agnoscant decetero et de ea satisfacere studeant sicut ceteri in futurum.</p>
                    <p>Uidentur namque rabie nephanda moueri qui de male detentis deo et ecclesie satisfacere tunc non curant quando quod debetur sibi nequeunt amplius retinere sed ipsius subbibunt iudicium cui in hac parte iniuriam intulerunt.</p>
                    <p>In parochiis uero in quibus secundum melius auerium dari hactenus consueuit, illud legandi, donandi, assignandiue in alios usus omnem decedentibus interdicimus facultatem.</p>
                    <p>In executores seu alios quoscumque detentores, nisi legitime moniti satisfecerint deo et ecclesie de eodem, excommunicacionis sentenciam precipimus promulgari.</p>
                    <p>Idem precipimus si sint aliqui qui secundum melius auerium falso et nequiter asserant esse suum uel partem ipsius, ut per hoc ecclesiam suo iure ualeant defraudare, quorum assercioni nullatenus est credendum nisi prius de suo titulo fecerint plenam fidem.</p>
                    <p>Et quia aliquando accidit quod in bonis defuncti plura animalia inueniuntur in quibus aliqui asserunt se habere partes sicque nullum eorum in totum esse defuncti, statuimus quod, quamquam uerum fuerit quod affirmant, si tamen defuncti partibus computatis partes collecte ad secundum melius se extendant, illud ecclesie liberetur, parciariis uno uel pluribus pro partibus suis ab executoribus defuncti primitus satisfactis.</p>
                    <p>Et quoniam quidam domini, in diuersis parochiis diuersa domicilia possidentes, et in eisdem pro sue uoluntatis libito equaliter commorantes, si in alterutra illarum parochiarum in fata decedant, dubitatur an illi ecclesie infra cuius limites decesserint integraliter uel alteri ecclesie pro indiuiso mortuarium ipsius defuncti sit prestandum, dubitacionem huiusmodi presentis synodi auctoritate enodantes, declaramus quod illa ecclesia ubi decessit et uiaticum recepit mortuarium sibi debitum integraliter percipiat.</p>
                    <p>Quod si talis dominus in aliena parochia ubi nullam terram possidet decedat, tunc illi ecclesie ubi larem fouit tempore mortis huiusmodi mortuarium integre sit prestandum.</p>
                    <p>Cum autem decedens tanta laborauerit paupertate ut soluto ecclesie quod exigatur equiualens apud superstites nichil remaneat, precipimus quod cum de hoc constiterit nichil eo nomine exigatur nisi quod relictum ecclesie specialiter inuenitur.</p>
                </div>
                <div>
                    <head>Capitulum 53</head>
                    <p>De decimis.</p>
                    <p>O mira et ineffabilis caritas dei nostri, qui licet in signum uniuersalis dominii, uelud ille cuius est terra et plenitudo eius etcetera, decimas et primicias sibi reddi precepit, non sibi sed sacerdotibus profuturas, ut illis sint cibus qui in domo sua sibi ministrant, iuxta illud Malachie prophete: Inferte omnem decimacionem in orreum meum ut sit cibus in domo mea.</p>
                    <p>Idem tamen omnium dominus fructuum cunctorum largitor pro decima quam recipere dignatus est ipsam plene soluentes quadruplici largicione remunerat beneficiorum: habundancia fructuum, sanitate corporis, indulgencia peccatorum, et regni celestis gracia premiorum.</p>
                    <p>Nemo igitur pro auaricia tot amittat beneficia; sed quilibet decimas placabiles deo exsoluat, ut sint cibus illis quibus ipse pro suo cultu eas concessit, ne malediccionem incurrat quam idem dominus per os prophete protulit in non soluentes.</p>
                    <p>Quapropter ecclesiarum dispendiis et animarum periculis occurrere cupientes, uniuersis parochianis nostris sub diuini obtestacione iudicii precipimus ut de omnibus fructibus, totiens quotiens renouantur in anno seu in annis, ecclesiis parochialibus persoluere decimas integre non omittant, sumptuum expensis nequaquam deductis.</p>
                    <p>Et quia decime debentur de omnibus que licite adquiruntur, precipimus quod nedum de segetibus decime persoluantur uerum eciam pomis, pressoriis, arboribus, herbis ortorum, apibus, nutrimentis animalium, lana, lino, canabo, melle, columbariis, caseo, butiro, piscacionibus, pannagiis, silua cedua, ruscis, mericis, feno, herba prati uendita, pastura uendita extraneis parochianis, nisi de animalibus ibidem pascentibus decima persoluatur, locacione boum facta extra parochiam locatoris, furnis, uenacione, molendinis, granariis, absque sumptuum deduccione, sed de fullonariis uelud de negociacionis lucro decimam solui precipimus, argentariis, metallariis, lapidicinis, de negociacionibus et artificiis et de instauro ecclesie, contraria consuetudine non obstante, ac de omnibus aliis bonis que secundum diuersitatem locorum modis uariis renouantur in anno.</p>
                    <p>Nec pro decima pecunia recipiatur si ecclesia in hoc ledatur, sed in re ipsa de decima satisfiat, consuetudine contraria non obstante.</p>
                    <p>Quia uero aliqui, ut audiuimus, ut defraudent ecclesiam iure suo, asserunt partem prati pro decima feni ecclesie fuisse antiquitus assignatam, nisi hoc probauerint euidenter ipsos in sua assercione decernimus nullatenus audiendos.</p>
                    <p>Audiuimus insuper quod in quibusdam locis consuetudo pessima inoleuit, scilicet quod quidam laici integre soluere decimas contradicunt nisi prius sibi uel suis a rectoribus ecclesiarum conuiuia preparentur, ciroteceue seu quicquam aliud, quasi pro custodia decime, suis dentur seruientibus.</p>
                    <p>Nos uero hanc consuetudinem uelud corruptelam ac iuri contrariam decernimus extirpandam, inhibentes sub pena excommunicacionis ne tale quid exigatur amplius seu prestetur sed ecclesiarum rectores suos parochianos per ecclesiasticam compellant censuram ad prestacionem debitam decimarum, predicta consuetudine uel alia consimili non obstante.</p>
                    <p>Ad hec, quia propter appulsiones pecorum ad diuersarum parochiarum pasturas plures et quasi inextricabiles questiones inter ecclesiarum rectores sepius oriuntur, nos, qui in pacis lenitate quiescimus dum subditorum paci prospicimus pariter et quieti, sic statuimus in hac parte, quod si oues a tempore tonsionis usque ad festum sancti Martini in una parochi depascantur et cubent, tunc decima lane, casei, et butiri ecclesie ipsius parochie persoluatur plene pro eodem tempore, quamquam postea ammoueantur et alibi tondeantur; uulgariter enim dicitur quod ante festum supradictum tantum creuit lana quantum crescet anno eodem.</p>
                    <p>Et ne rector decima lane per ammocionem ouium defraudetur, precipimus quod priusquam oues ammoueantur a pascuis, rectori sufficienter caueatur de soluendo dictam decimam cum tempus aduenerit tonsionis.</p>
                    <p>Si uero oues a festo sancti Martini usque ad festum Purificacionis beate Marie uirginis in una parochia commorentur, decima agnorum illi ecclesie persoluatur, salua decima lane alteri rectori a cuius parochia ammote fuerint in forma quam diximus.</p>
                    <p>Quod si a tempore tonsionis usque ad festum sancti Martini ad pascua diuersa transferantur, quelibet ecclesia pro rata temporis decimam percipiat earumdem, ita quod si in una parochia per uiginti dies uel citra morentur et non amplius, tam breue tempus in rata minime computetur.</p>
                    <p>Decima uero casei seu lactis uaccarum et caprarum, si in una parochia cubant et pascantur, ibi plene soluatur; alioquin inter rectores pro rata temporis diuidatur.</p>
                    <p>Pullorum uero equorum, uitulorum, et edorum habita racione ad loca diuersa ubi gignuntur, eduntur, et nutriuntur, et ad moram quam traxerint in eisdem, inter rectores decima parciatur.</p>
                    <p>Cum quis uero post festum sancti Martini oues occiderit, uel alias fortuito casu moriantur, de decima uellerum ecclesie satisfiat. Si autem oues extranee in alicuius parochia tondeantur, idem rector decimam lane conseruet donec sibi constiterit alibi fuisse pro decima satisfactum.</p>
                    <p>Et quia inter rectores ecclesiarum et suos parochianos contenciones sepe oriuntur, eo quod nonnunquam in dubium reuocatur quid et quantum dari debeat pro decima quando lac propter uaccarum uel ouium paucitatem ut caseus inde fiat non sufficit, et similiter quando propter modicitatem uitulorum, agnorum, edorum, pullorum, porcellorum, aucarum, uellerum certa decima dari non potest cum decem capita minime inueniantur, nos certam regulam super hiis tradere cupientes, cum hoc locorum consuetudini relinquere potius esset litium augere materiam quam auferre, consuetudine per negacionem in dubium reuocata, statuimus quod pro quolibet agno, edo, et porcello infra numerum septennarium detur pro decima unus quadrans; si uero fuerint septem, pro decima detur unus, et in sequenti anno quod defecerit de denario numero in solucione decime allocetur.</p>
                    <p>Pro quolibet uitulo infra predictum numerum detur obolus; si uero tot fuerint, pro decima detur unus, et sicut in casu priori fiat allocacio.</p>
                    <p>Pro pullo uero detur denarius; si uero septem fuerint, detur unus sub forma consimili.</p>
                    <p>Si fuerint septem auce, pro decima detur una; alioquin usque in annum sequentem decime solucio differatur.</p>
                    <p>Item pro lacte cuiuslibet uacce caseo deficiente detur denarius, pro lacte capre obolus, pro lacte ouis matricis quadrans.</p>
                    <p>Ad hec, quia intelleximus quod quidam molendina habentes in minutis particulis, quasi granorum pugillis, et totiens, quasi singulis diebus, decimas de molendinis exsoluunt, unde euenit quod grauiter in hoc ecclesia leditur, eo quod non patiuntur rectores habere ibi cistas ad suas decimas colligendas, nos sane considerantes particularem solucionem et exaccionem non minima habere incomoda, statuimus quod in kalendis cuiuslibet mensis de decima molendinorum decetero satisfiat, uel saltim quod rectores habere cistas inibi permittantur in quibus decima reponatur, quam cum ipsis placuerit libere ualeant asportare.</p>
                    <p>Item quia quidam lac purum pro decima lactis, quod consueuit in caseo decimari, sicut hactenus est obseruatum in nostra diocesi de consuetudine approbata, ad ecclesiam deferunt maliciose et, quod sceleratius est, non inuenientes ibi aliquem qui illud recipiat, in contumeliam dei et ecclesie coram altari proiciunt; quidam uero non sinunt rectores decimas libere colligere et asportare, sed equos et boues suos, eciam subiugatos, capiunt et imparcant, et decimas ipsas depascunt propriis animalibus et alienis; quidam autem decimas suas subtrahunt fraudulenter uel in odium rectorum deteriorant scienter; quidam eciam magnates, nedum rectores decimis percipiendis sed eciam iam perceptis fraudare conantes, nonnunquam suos tenentes plerumque alienos per minas impediunt et terrores, modo clam modo palam, ne a rectoribus decimas suas audeant comparare, ut per hoc rectores, emptores minime inuenientes, ipsis magnatibus dumtaxat pro vili precio decimas suas uendere compellantur aut alias dampnificentur; alii sequestra nostra et eciam archidiaconorum in decimis interposita infringere non formidant; alii in beneficiis ecclesiasticis absque canonica institucione per secularem potenciam se intrudentes uel procurantes intrudi decimas non suas uiolenter asportant seu faciunt asportari; nos omnes huiusmodi malefactores, complices et fautores eorum auctoritate dei patris omnipotentis et beati Petri principis apostolorum patroni nostri et approbacione presentis synodi sacrosancte excommunicamus, donec de commissis satisfaccionem prestiterint competentem.</p>
                    <p>Dictos uero intrusores, qui quod per iudicis officium petere debebant inuadere presumpserint, preter dictam excommunicacionis sentenciam, quam ipsos incurrere uolumus ipso facto, penis in sacris canonibus et precipue in consilio domini Ottoboni quondam legati in Anglia contra intrusores editis et statutis decernimus subiacere.</p>
                </div>
                <div>
                    <head>Capitulum 54</head>
                    <p>De oblacionibus.</p>
                    <p>Quoniam fidelium oblaciones non solum a constitucionibus sanctorum patrum sed a lege diuina sumpserunt originem, ad quarum prestacionem parochianus quilibet obligatur, statuimus quod omnis adultus, uidelicet quatuordecim annorum, quater in anno, die scilicet Natalis domini, Pasche, festi sancti loci, et festi dedicacionis ecclesie sue parochialis, uel festi Omnium sanctorum si talis alicubi uigeat consuetudo, ecclesiam suam parochialem suis oblacionibus ueneretur, nisi fuerit parochianus alicuius capelle a matrice ecclesia dependentis, cui capelle a suis parochianis similem statuimus impendi honorem.</p>
                    <p>Statuimus insuper quod obuenciones et oblaciones, quas fieri contigerit in capellis ubi matrix ecclesia religiosis est appropriata personis, non ipsis religiosis cedant sed uicariis dumtaxat inibi canonice institutis.</p>
                    <p>Quia uero ecclesia Exoniensis mater est omnium ecclesiarum nostre diocesis, omnibus parochianis nostris per parochiales presbiteros solicite precipimus suaderi ut in signum debite subieccionis oblaciones suas pentecostales ad ecclesiam antedictam deferant, uel saltim per suos presbiteros parochiales transmittant.</p>
                    <p>Ut autem ad id ipsorum corda cautius et facilius inducantur, ipsis parochialibus presbiteris districte precipimus ut indulgencias benefactoribus ecclesie predicte concessas per tres dies ante festum Pentecostes proximos et solempnes suis parochianis exponant, oblaciones quas fieri contigerit recipiant, et ipsas secum deferant ad locum ubi processiones pentecostales conueniunt, una cum propriis oblacionibus ad quas ex more tenentur, collectori ad hoc dato integre et fideliter reddituri.</p>
                </div>
                <div>
                    <head>Capitulum 55</head>
                    <p>De statu et regularibus obseruantiis religiosorum ad presens aliquid decernere seu diffinire nobis uidetur superuacuum et onerosum potius quam fructuosum.</p>
                    <p>Per regulas etenim quas profitentur, insuper sanctorum patrum decreta, consilium domini Ottoboni quondam legati in Anglia, statuta prouincialia, et correcciones quas facimus circa personas eorum in uisitacionibus nostris quasi singulis annis satis poterunt informari qualiter in ordine suo et obseruancia regulari quilibet debeat conuersari.</p>
                    <p>Que autem in presenti synodo sunt salubriter instituta ab omnibus subditis nostris precipimus obseruari inuiolabiliter, nobis et officiali nostro interpretacione super dubiis si emerserint reseruata. (56)</p>
                    <p>De sententiis excomunicacionum.</p>
                    <p>Ut autem subditorum nostrorum saluti cautius prospiciamus, ne excommunicacionum sentencias per ignoranciam incurrant aliqualiter ipso facto latas, excommunicacionum sentencias tam in Oxoniensi consilio per dominum Stephanum quondam Cantuariensem archiepiscopum quam in consilio Londoniensi per dominum Ottobonum quondam legatum in Anglia presenti synodo duximus inserendas.</p>
                    <p>In Oxoniensi consilio excommunicantur omnes illi qui maliciose ecclesias suo iure priuare presumunt, aut per maliciam libertates earumdem infringere uel perturbare contendunt.</p>
                    <p>Item, omnes illi qui pacem et tranquillitatem domini regis et regni iniuriose perturbare presumunt et qui iura domini regis contendunt detinere.</p>
                    <p>Item, omnes illi qui scienter et prudenter falsum perhibent testimonium uel perhiberi procurant, uel eciam qui tales testes scienter producunt uel subornant in causa matrimoniali, ubi scilicet agitur contra matrimonium uel ubi agitur ad alicuius exheredacionem.</p>
                    <p>Item, aduocati omnes qui in causis matrimonialibus maliciose excepciones opponunt, uel opponi procurant, ne matrimonia uera debitum sorciantur effectum, uel contra iusticiam processus cause diutius suspendatur.</p>
                    <p>Item, omnes illi qui gracia lucri, odii, uel fauoris, uel quacumque alia de causa crimen imponunt alicui, cum infamatus non sit apud bonos et graues, ut sic ei purgacio indicatur uel alio modo grauetur.</p>
                    <p>Item, omnes illi qui uacante ecclesia maliciose opponunt uel opponi procurant patronatus questionem, ut sic uerum patronum illius ecclesie illa uice defraudent.</p>
                </div>
                <div>
                    <head>Explicit</head>
                    <p>Item, omnes illi qui gracia lucri uel odii uel alias contempnunt exequi mandatum domini regis contra excommunicatos, claues ecclesie contempnentes.</p>
                    <p>In consilio Londoniensi excomunicantur omnes illi qui aliquem ad ecclesiam, cimiterium, uel claustrum confugientem inde abstrahunt uiolenter uel ei uictum necessarium prohibent exhiberi, uel qui res alienas in locis predictis depositas uiolenter asportauerint uel fecerint asportari, aut abstraccionem, prohibicionem, uel asportacionem factam suo nomine uel a familiaribus suis ratam habuerint, aut abstrahentibus, prohibentibus, uel asportantibus publice prebuerint uel occulte auxilium, consilium, uel consensum.</p>
                    <p>Item, omnes illi qui de domibus, maneriis, uel grangiis, uel aliis locis ad archiepiscopos, episcopos, uel alias personas ecclesiasticas uel ad ipsas ecclesias pertinentibus, preter dominorum uoluntatem uel custodum rerum earundem consumere uel auferre aut tractare presumunt, nec donec satisfecerint absoluantur.</p>
                    <p>Item, omnes illi qui pro impedimento paci uel composicioni litigantium obiciendo quicquam receperint donec sic receptum restituant donatori.</p>
                    <p>Item, excommunicati sunt ab archiepiscopis et episcopis Anglie omnes illi qui ueniunt aut faciunt contra nouam cartam, que sentencia per sedem apostolicam pluries est confirmata.</p>
                    <p>Has excommunicacionum sentencias sic prouide promulgatas, necnon et nostras quas supra in criminosos tulimus et rebelles, prima dominica in Aduentu domini, dominica in Septuagesima, et dominica proxima ante festum beati Petri ad uincula intra missarum solempnia cum maior populi aderit multitudo candelis accensis campanis pulsatis in singulis ecclesiis parochialibus nostre diocesis per locorum presbiteros et per decanum christianitatis Exon. in predicto festo beati Petri in cathedrali ecclesia Exon. precipimus solempniter publicari.</p>
                    <p>Ne autem per temporis lapsum presentium statutorum depereat memoria sed recens omni tempore habeatur, precipimus quod in quolibet archidiaconatu in proximis capitulis ante festum sancti Michelis et post Pascha celebrandis presens synodus singulis annis solempniter publicetur; ecclesiarum rectoribus et uicariis nichilominus precipientes ut citra festum sancti Michelis in ecclesiis suis, sicut supradiximus, ipsam habeant scriptam, et tam ipsi quam ceteri sacerdotes parochiales totiens illam respiciant et reuoluant donec quasi cordetenus eam intelligant et sciant pandendam laicis facilius exponere in uulgari, ut ea que in presenti synodo pro communi utilitate statuimus tam prelati quam subditi sciant et ualeant obseruare.</p>
                    <p>Quibus ea obseruantibus salus sit et uita eterna in Christo Ihesu domino nostro per infinita secula seculorum.</p>
                    <p>Amen.</p>
                    <p>Datum Exon., xvi kal. Maii feria quarta post dominicam qua cantatur Quasi modo geniti, anno domini millesimo ccmo octogesimo viimo et consecracionis nostre septimo.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
