<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Salzburg</title>
                <recordID>0010</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1288-11-11</origDate>
                <dateNotes/>
                <origPlace>Salzburg</origPlace>
                <diocese>Salzburg</diocese>
                <province>Salzburg</province>
                <country>Austria</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 10</p>
                <p>Year: 1288</p>
                <p>Month: 11</p>
                <p>Day: 11</p>
                <p>Circa: None</p>
                <p>DatingNotes: None</p>
                <p>Place: Salzburg</p>
                <p>Diocese: Salzburg</p>
                <p>Province: Salzburg</p>
                <p>CountryModern: Austria</p>
                <p>Latitude: 47.8025</p>
                <p>Longitude: 13.045833</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Rudolf of Hoheneck</p>
                <p>IssuingAuthorityAlt: None</p>
                <p>RegnalStart: 1284</p>
                <p>RegnalEnd: 1290</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: Vorau, Stiftsbibliothek, Cod 329, fols. 137v-142r; and Zwettl, Stiftsbibliothek, Cod 278, fols. 53v-62v; Johanek's edition based on the former, which dates from late 13th-c</p>
                <p>SourceOther: None</p>
                <p>Edition: Johanek, Synodalia III, Anhang II, 107-130; </p>
                <p>EditionOther: deficient text in Hartzheim III, 737-39</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Other']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Hee sunt constituciones prouincialis concilii a domino Rudolfo uenerabili archiepiscopo Salpurgensi edite in ecclesia Salzpurgensi, anno domini Millesimo CCoLXXXUIIIo.</p>
                    <p>Proemium [1].</p>
                    <p>Cum et plantare sacram uineam domini sabaoth et plantatam fouere, quatenus cura illius uigiliis nostris est credita et decreta, modis et remediis omnibus debeamus, numquam hoc melius exequimur, quam si nutrire ea, que recta sunt corrigere, que fructum uirtutis inpediunt et profectum commissa nobis auctoritate curemus, ne omnes qui pretergrediuntur uiam tam passim tamquam audaciter [2] eam uindemient, quasi in specula non sit custos.</p>
                    <p>Igitur ad extirpanda vicia, que per nostram prouinciam in clero et in popula superseminante inimico homine zizaniam tamquam concessa licencia irrepserunt, et ad manutenendam emunitatem ecclesiastice libertatis, que iam crescente malicia temporis, tam ausu sacrilegio intrepide undique uiolatur, ut iam pene omnes ecclesie prius libere cogantur statum deplangere ancillarem, nos Rodolfus, dei gracia sancte Salzpurgensis ecclesie archiepiscopus, apostolico sedis legatus, Emicho Frisingensis, Hainricus Ratisponensis, Wernhardus Patauiensis, Hertnidus Gurcensis, Chunradus Chiemensis, Chunradus Lauentinensis et Leupoldus Seccouiensis ecclesiarum episcopi in hoc sacro prouinciali concilio congregati, de concilio uenerabilem fratrum prelatorum Salzpurgensis prouincie nobiscum pariter collectorum, constituciones infra scriptas ad perpetuam rei memoriam sollempniter edidimus et public promulgatas statuimus per eandem prouinciam uniuersaliter et inuiolabiliter obseruari.</p>
                </div>
                <div>
                    <head>Capitulum 1i</head>
                    <p>Sed ubi maius uersatur periculum ibi procul dubio est plenius consulendum.</p>
                    <p>Unde si reformandis minoribus nostra merito uacat intencio, expedit ut, que maiora et periculosiora sunt, nequaquam absque remedio reformacionis necessarie relinquamus.</p>
                    <p>Idcirco uenerabilium patrum domini Guidonis, olim per Salzpurgensis prouinciam apostolice sedis legati, et bone memorie domini Friderici predecessoris nostri uestigiis inherentes, hoc sacro approbante concilio edicto perpetuo statuimus, ut si nos archiepiscopum uel episcopum nostre prouincie suffraganeum captiuari contingat, aut alicuius ecclesie nostre cathedralis bone, iure, iurisdiccionis, possesiones uiolenter et iniuriose, tam publice, tam hostiliter, tamquem atrociter inuadi contingat aut occupari, ut de subuersione status ipsius ecclesie aut magne partis fortunarum ipsius probabiliter timeatur, quantacumque dignitate, nobilitate ac preminencia status captiuator, occupator uel inuasor, cum reatus omnem dignitatem excludat, prefulgeat, terre, tentoris et domicilia captoris preter penam excommunicacionis, quam ipso facto incurrit, ecclesiastico subiaceat interdicto et per totam prouinciam cessetur generaliter a diuinis, donec leso et ecclesie de iniuria et dampno dato fuerit emendacio plena facta.</p>
                    <p>Occupator uero et inuasor predicti, si per lesam ecclesiam moniti a tam uiolenta offensa et iniuria, deum habentes pre oculis, mox non cessauerint, et de dampno iam dato non curauerint satisfacere, infra mensem ipso facto sint iidem sacrilegi anathematis uinculo innodati et terre ac domicilia eorum similiter ecclesiastico subiaceant interdicto et cessetur nichilominus per totam prouinciam a diuinis et clerus prouincie, sola denunciacione archiepiscopi uel episcopi ordinarii ecclesie lese, seruet inuiolabiliter interdictum, qui si celebrare presumpserint, durante sentencia huiusmodi interdicti preter penam canonis beneficiis, si qua habent, sine spe restitucionis sint ipso facto priuati, non habentes uero beneficia ad nulla unquam beneficia in eadem prouincia admittatur.</p>
                </div>
                <div>
                    <head>Capitulum 1ii</head>
                    <p>Et insuper, si iidem infra duos menses ecclesiam tam sacrilego ausu lesam indempnem reddere non curarint, ex tunc ab omni feodo ipso facto cadant, quod habere ab ecclesia offensa tam enormiter dinoscuntur.</p>
                    <p>Quin imo, cum error cui non resistitur approbetur, statuimus, ut clerici, capellani et notarii maleficii participes ab obsequio sepedictorum offensorum infra mensem a tempore inuasionis conputandum se subtrahant et excludant, alioquin eo ipso sentenciam excommunicacionis incurrant, quam si offensore durante in sua malicia sustinuerint per alium mensem animo indurato, ex tunc omnibus ecclesiasticis beneficiis sint priuati, quorum amministracioni, si in contemptum clauium se ingesserint, sic priuati ipso facto reddantur inhabiles ad omnia beneficia ecclesiastica de cetero obtinenda.</p>
                </div>
                <div>
                    <head>Capitulum 1iii</head>
                    <p>Si autem prepositum aut canonicum cathedralis ecclesie uel abbatem, prepositum regularem seu secularem aut alium prelatum contigerit captiuari, terre, tentoria et domicilia capientis preter penam ecxcommunicacionis, quam incurrit, sint ipso facto supposita ecclesiastico interdicto et per totam illam diocesim cessetur generaliter a diuinis; et clerus eiusdem diocesis ad solam denunciacione archiepiscopi uel episcopi aut capituli ecclesie lese seruabit inuiolabiliter interdictum, alioquin preter irregularitatis penam, quam incurrit, penas sustineat, que de clero prouincie sunt premisse.</p>
                </div>
                <div>
                    <head>Capitulum 1iv</head>
                    <p>Cum autem spiritalis gladii ad hoc acceperimus potestatem, ut ad reprimendam maliciam peruersorum, ne claues ecclesie contemptibiles fiant, in causis oppressarum ecclesiarum nobis inuicem succuramus, sentencias excommunicacionis, suspensionis, interdicti, quas unus ex nobis ex causis predictis uel aliis protulerit, alii, dum ipsis per ordinarium, qui eas tulit, denunciatum fuerit, in suis ecclesiis inuiolabiliter obseruent et publicatas sollempniter faciant a suis subditis districtius obseruari.</p>
                    <p>Alioquin episcopus ad ingressu ecclesie, maiores uero capituli a diuinis officiis sint suspensi et ecclesia tamdiu sit interdicta, donec huiusmodi exequantur.</p>
                </div>
                <div>
                    <head>Capitulum 2</head>
                    <p>Sacri approbacione concilii statuimus, ut si ecclesiam uel ecclesiasticam personam rebus spoliari contingat, nisi predo et is, in cuius receptaculum preda deducta fuerit uel portata, moniti infra XV dies ablata restituant, ipsi sentenciam excommunicacionis incurrant et parrochia, ad quam uel predo se receperit et quam diu ibi fuerit aut preda deducta fuerit, ecclesiastico subiaceat interdicto.</p>
                    <p>Quas sentencias uicini episcopi, dum super hoc per lese ecclesie ordinarium aut eius archidiaconum requisiti fuerint, per suas dioceses publicatas a suis subditis faciant inuiolabiliter obseruari; qui uero in hoc reddiderint et remissos, per metropolitanum, si necesse fuerit, per censuram inducantur.</p>
                    <p>Nullus eciam predam talem scienter emere uel tenere presumat, alioquin, nisi monitus ipsem similiter infra XV dies restituat, excommunicacionis sentencia feriatur.</p>
                </div>
                <div>
                    <head>Capitulum 3</head>
                    <p>Statutum felicis recordacionis domini Friderici predecessoris nostri, quod loca, ad que bona oblata decedentium clericorum et ecclesiarum uacanciam deducta fuerint uel portata, usque ad satisfaccionem debitam subiciuntur ecclesiastico interdicto in se, quod defuit, ampliantes statuimus, ut in parrochia, ubi aduocatus, iudex, prece [3] uel patronus secularis aut ecclesiasticus, quod experiencia in hiis docuit, quam plurimum deliquisse aut eciam quicumque alter predo uel inuasor sacrilegus rerum huiusmodi dominicilium habuerit aut ubi alias se receperit, postquam locorum rectoribus et plebanis per ordinarium aut archidiaconum denunciatum fuerit, usque ad restitucionem plenariam successori et ecclesie faciendam cessetur a diuinis.</p>
                </div>
                <div>
                    <head>Capitulum 4i</head>
                    <p>Induxit olim urgens necessitas et ecclesiarum euidens utilitas, ut presidentes eisdem contra persecutorum audaciam deuotorum potenciam inuocarent, ecclesias ipsas et bona ipsarum illorum proteccioni et custodie committando, sed quia, quod ad illorum prouisionem hactenus hominum sincera deuocione adinuenit, docet euentus in eorundem perniciem malicia excrescente conuersum.</p>
                    <p>Ideo statuta generalis concilii Lugdunensis et legatorum sedis apostolice contra aduocatos edita publicari precipimus et ab omnibus inuiolabiliter obseruari.</p>
                </div>
                <div>
                    <head>Capitulum 4ii</head>
                    <p>Patronos eciam siue alios laicos quantacumque dignitate fulgentes, qui temeritate propria res ecclesiasticas occupare dignitates uel beneficia presumpserint aut occupatas priuatis usibus retinere, que debentur militantibus in diuinis, sub interminacione diuini iudicii prohibemus et delinquentes in huiusmodi, nisi infra duos menses beneficis ipsa dimiserint, ipso facto excommunicacionis uinculo esse uolumus innodatos.</p>
                    <p>Clerici uero in taliter occupatis ecclesiis asbque auctoritate ordinaria in diuinis seu temporalibus ministrantes, cum per eos anime dampnabiliter sint decepte, nisi similiter infra bimestre tempus resipuerint, eandem penam excommunicacionis incurrere decreuimus ipso facto preter penas, quas canones et concilia sic delinquentibus ingerunt et infligunt.</p>
                </div>
                <div>
                    <head>Capitulum 5i</head>
                    <p>Rediuiua constitucione precipiendo mandamus, quod abbates ordinis sancti Benedicti infra anni spatium prouinciale capitulum celebrare iuxta formam a canone eis datam nullatenus pretermittant, in quo saluo iure ordinariorum reformacionis ordinis et correccionis excessuum, tam prouide, tamquam utiliter superuigilent et intendant, ut tam sancta plantacio ad frugem prime et sancte institucionis, a qua per inpunitatem et uenis facilitatem ex capitulorum omissione declinauit nimis deformiter, reuertatur et ex fructu correccionis et odore bone uite possint merito dici filii benedicti, et ut sancta meditacio, qua circa statum illius ordinis afficimur procedat celerius in effectu.</p>
                    <p>Statuimus, ut iidem abbates, rectores et uisitatores in presenti concilio eligant circumspectos, qui capitulis presidentes secundum constituciones apostolices et sancti Benedicti regulam et conciliorum prouincialium statuta sine delectu et acceptacione personarum corrigant corrigenda, tam in capite quam in membris, specialiter proprietarios, incontinenes, nocturnos et diurnos inobedientes, egressores contra incedenciam habitus et alias grauiter delinquentes competens et salutare remedium adhibendo; qui quidem rectores et uisitatores si proximum capitulum infra annum, et deinde de triennio in triennium, sine causa racionabili non seruarent et ex dissimulacione aliqua penas in culpis maioribus non infligerent, regulares ex tunc, usque quod in hac parte constituimus exequantur, a stallo in choro exclusi, omni septimana feriam quartam et sextam in aqua et pane ieiunent.</p>
                    <p>Hec eadem canonicos regulares secundum ordinem suum monemus iuxta generale concilium saluo iure ordinariorum obseruare.</p>
                </div>
                <div>
                    <head>Capitulum 5ii</head>
                    <p>Ceterum illum abusum detestabilem, quo abbates in domibus suis tam frequenter, tam indistincte et tam uoluptuose sub quesito colore et occasione hospitum carnibus utuntur, cum sit contra decenciam regule et monasteriorum exhauriat facultates, refrenare uolentes, statuimus, ut abbates in domibus suis tantum cibis permissis a iure et a regula utantur, salua hospitalitate debita hospitibus in domo hospitum facienda.</p>
                </div>
                <div>
                    <head>Capitulum 6i</head>
                    <p>Ad hec coniuracionum et conspiracionum crimina quam sint grauia, non solum iura, que auctores horum a gradu suo deiciunt, testantur, sed eciam efficax magistra rerum experiencia manifestat.</p>
                    <p>Ideo sacri approbacione concilii statuimus, ut preter penam canonis omnes monachi canonici regulares uel seculares, qui in personam uel in subuersionem status superiorum suorum hoc morbo conuicti aut confessi fuerint laborare, carcerali custodie mancipentur et quia minor erit has et alias fraudes commitendi facilitas, si patratoribus facultas cauto remedio adunatur iccirco prioris concilii statutis adicimus, ut sigillum capituli sub abbatis uel prepositi et duorum seniorum electorum a capitulo custodia teneatur, nec abbas uel prepositus sine capitulo, nec capitulum sine abbate uel preposit in fraudem uel in dampnum audeant unquam uti, alioquin faciens uel facientes sint excommunicati et contractus sic presumptus ipso facto irritus habeatur.</p>
                </div>
                <div>
                    <head>Capitulum 6ii</head>
                    <p>Preterea sub pena excommunicacionis precipimus abbatissas ordinis sancti Benedicti duas socias seu capellanas uel unam secundum ecclesie facultatem testes conuersacionis sue de consilio sui conuentus continue secum habere, que bone opinionis et morum honestorum existant.</p>
                </div>
                <div>
                    <head>Capitulum 7</head>
                    <p>De terris et possessionibus, quas nonnumquam religiosi exempti et non exempti in preiudicium ecclesiarum episcopalium et aliarum, quibus de illis antea decima soluebantur, comparant et tenent sine annuo solucionis onere comparatas, Alexander papa IIII. prouidit competentibus remediis in hec uerba: Ceterum religiosi, tam exempti, quam non exempti, de terris et possesionibus acquisitis hactenus et a modo acquirendis decimas integre persoluant illis ecclesiis quibus eedem possesiones et terre prius fuerant decimales, nisi super hoc speciali iure et priuilegio sint muniti.</p>
                </div>
                <div>
                    <head>Capitulum 8</head>
                    <p>Quia secundum apostolum nemo militans deo secularibus negotiis se implicat, statuimus, ut episcopi, abbates, prepositi, sacerdotes et alii clerici in sacris ordinibus constituti funcciones publicas, amministraciones seu procuraciones, iurisdicciones, uicedominatum secularium principum seu magnatum nomine capitanei, defensoris, iusticiarii uel alio quemcumque nomine seu colore quesito, quibus ecclesiastico neglecto officio fluctibus seculi, ut potestatibus placeant, se inmergunt per se, uel simulate per alios, contra sancciones canonicas ab isto die in antea non assumant, cum in talibus officiis a uiris dicatis diuino cultui ea, que deo promissa sunt, nequaquam ualeant adimpleri.</p>
                </div>
                <div>
                    <head>Capitulum 9</head>
                    <p>Ad hec dies dominicos et alios dies maiestati altissime dedicatos, qui ex institucione apostolica aut diocesiana in nostra prouincia festiuitate celebri ab omni opere seruili hactenus sunt seruati, rectores ecclesiarum parrochianos suos et subditos per censuram ecclesiasticam coherceant uenerabilius obseruari.</p>
                </div>
                <div>
                    <head>Capitulum 10</head>
                    <p>Sacramentum illud prestantissimum, in quo Christus summus sacerdos et sacrificium cottidie pro nobis mistice immolatur, quo cottidie in ecclesis pascimur et potamur, panem vivum, qui uite eterne substanciam amministrat, corpus domini nostri Iesu Christi, sancte recordacionis Urbanus papa IIII uolens integro celebritatis officio uenerari, feriam quintam post octauas pentecostes in memoriam institucionis eiusdem pie statuit a cunctis fidelibus, concesso largo indulgenciarum stipendio, celebrari, ut eodem die et per octauas a fidelibus, qui hoc sacramento utuntur, per totum anni circulum ad salutem in salutaris institucionis eiusdem memoriam honorificientius agatur et celebritas de hoc celebrior habeatur.</p>
                    <p>Unde, quod ad salutem omnium per eundem Romanum pontificem est salubriter institutum, de consilio huius sacri concilii secundum ordinatum ab eo officium per totam prouinciam generaliter precipimus obseruari, eandem feriam quintam cunctis festiuandum et ab omni seruili opere celebrem indicentes.</p>
                </div>
                <div>
                    <head>Capitulum 11</head>
                    <p>Cum cause matrimoniales maiores iudices exigant, qui potestatem iudicandi habeant et statuta canonum non ignorent, precipimus, ut plebani aut uicarii sine commissione episcopi causas matrimoniales cognoscere seu diffinire de cetero non presumant, ex quo processus a non suo iudice habiti sunt irriti ipso iure.</p>
                    <p>Et quia frequens et assidua querela causarum clandestini matrimonii percutit aures nostras, sub pena excommunicacionis districtius prohibemus, ne aliquis desponsacioni clandestine, unde sepe periuria et alia animarum nascuntur pericula, audeat interesse, alioquin preter penas canonis grauiter puniatur.</p>
                </div>
                <div>
                    <head>Capitulum 12</head>
                    <p>Preterea statuimus, ne illegitimi sine dispensacione et peregrini clerici et ignoti sine litteris dimissoriis seu commendaticiis suorum ordinariorum ad ordines seu beneficia ecclesiastica aliquatenus admittantur, illegitimis sine dispensacione iam institutis penitus remouendis.</p>
                    <p>Examinatores uero, qui tales defectus patientes scienter approbauerint, excommunicacionis sentencia feriantur, quin imo sub pena excommunicacionis precipimus, ne examinatores quemquam ordinandum ad sacros ordines permittant eligi uel inscribi, nisi recenter et nouiter sit confessus.</p>
                </div>
                <div>
                    <head>Capitulum 13</head>
                    <p>Usurarios actus diuina et humana lege satis nouimus improbatos et contra exercentes usuras Lugdunense concilium penas statuit exquisitas, que, ut impresse notitie laicorum amplius timeantur, in singulis ecclesiis maioribus et minoribus in circumcisione et in cena domini et in assumpcione beate uirginis manifesti usurarii excommunicati publice nuntientur et alie pene in eodem concilio contra eos edite populo exponantur.</p>
                    <p>Statuta eciam alia conciliorum generalium et prouincialium contra capientes et inuadentes personas et res ecclesiasticas et contra aduocatos et alios offensores edita, ne cuiquam allegandi ignoranciam locus detur, in ascensione domini et aliis anni temporibus oportunis in ambone laicis exponantur.</p>
                </div>
                <div>
                    <head>Capitulum 14</head>
                    <p>Ceterum rectores ecclesiarum parrochialium, quibus de licencia ordinariorum uel de iuris beneficio absencia est permissa uicarios idoneos eligant ordinario uel archidiacono pro tempore seu absencie presentandos, quibus pro se et aliis sufficientibus ministris ecclesie secundum facultates ipsius et loci consuetudinem prebendam deputent congruentem, alioquin per ordinarium uel archidiaconum assumptis duobus plebanis melioribus illius uicinie prebanda idones ordinetur, nec pretii seu arre aut alicuius turpis lucri gracia uicarios sic institutos ualeant inmutare.</p>
                    <p>Et eodem modo uicariis perpetuis pro se et sociis sufficientibus, quibus non est prebenda sufficiens constituta, per ordinarium uel archidiaconum uolumus prouidere.</p>
                </div>
                <div>
                    <head>Capitulum 15</head>
                    <p>Cum uulnerato capite non sit, qui curandis membris adhibeat medicinam, statuimus, ut omnes et singuli abbates, prepositi, decani, plebani, uicarii aliique sacerdotes et ecclesiarum rectores suis superioribus omnis peccata sua bis uel saltem semel in anno confiteantur aut de illorum licencia alteri confessori, nam integritas presidentium salus est et prosperitas subditorum.</p>
                    <p>Et quia de rectorum manibus in districto iudicio ulcionis sanguis requiritur, quorum uultum debent agnoscere subditorum, firmiter et districte precipimus, quod omnes utriusque sexus fideles, postquam ad annos discrecionis peruenerint, omnia sua peccata proprio et parrochiano sacerdoti saltem semel in anno debeant confiteri iuxta statuta concilii generalis, et ne usque ad cenam domini confessionem differentium plebanum uel rectorem, quam ob artitudinem temporis salubriter expedire non sufficiat, obruat multitudo statuimus, ut plebani et rectores ecclesiarum omni anno in dominice Inuocauit et sequentibus dominicis quadragesime, presenti constitucione in ambone sollempniter publicata, ad confessionem sine dilacione uenire populum adhortentur, transgressores seu contemptores per penam in eodem concilio editam coherendo.</p>
                </div>
                <div>
                    <head>Capitulum 16</head>
                    <p>Statutum prioris concilii de uagis scolaribus, pena priori reuocata, taliter duximus moderandum, quod qui comam nutrientibus aut arma deferentibus uel blasphemis affectu uel occasione inanis glorie in denariis quicquam contulerint seu in uestitu, ab ingressu ecclesie tamdiu sint suspensi, donec duplum pauperibus largiantur.</p>
                    <p>Nolumus tamen, ut nutrimentum uite postulantibus hac occasione hospitalitatis humanitatis denegatur.</p>
                </div>
                <div>
                    <head>Capitulum 17</head>
                    <p>Item reminiscentes Moisi serui domini qui, hostes populi sui non ferro pugnando, sed prece orando deiecit, statuimus, ut per presentis anni decursum, in instanti aduentu domini inchoandum, in singulis kathedralibus conuentualibus et parrochialibus ecclesiis psalmum Domine quid multiplicati [4] cum oracione dominica et uersu Fiat pax in uirtute tua, esto nobis domine turris fortitudinis [5] et collectam Deus, a quo sancta desideria [6] clerus, prouolutus in terra genibus et erectis in celum cordibus, in missa post tertium agnus dei semel dicat, quatenus dominus Iesus Christus, rex pacificus, sedatis tribulacionibus et ecclesiarum persecutoribus et inuasoribus humiliatis, pacem in populo suo multiplicatis intercessoribus largiatur.</p>
                </div>
                <div>
                    <head>Capitulum 18i</head>
                    <p>Item statuimus, quod abbates et prepositi bis uel ter in anno, acceptis clauibus ab omnibus fratribus sui conuentus, de consilio duorum uel trium seniorum de capitulo, qui sibi pro testibus aderunt, omnes seras conclauium priuatorum aperiant et quicquid proprietatis prohibite inuenerint redigant in commune.</p>
                </div>
                <div>
                    <head>Capitulum 18ii</head>
                    <p>Item prohibemus, ne clerici, plebani uel sacerdotes alii pileis siue capuciis, nisi forte in pluuia uel itinere, audeant umquam uti, ut in hoc a laicis discernantur.</p>
                </div>
                <div>
                    <head>Capitulum 18iii</head>
                    <p>Item inhibemus, ut in ecclesis execrata uel non consecrata sine licencia ordinarii nullus sacerdos audeat celebrare.</p>
                </div>
                <div>
                    <head>Capitulum 18iv</head>
                    <p>Item statuimus, ut nullus laicus in ecclesia sepeliatur, nisi princeps uel fundator fuerit talis loci.</p>
                </div>
                <div>
                    <head>Capitulum 18v</head>
                    <p>Ad hac statuimus, ut per totam prouinciam saltem quoad officium sanctorum, qui requiescunt in prouincia corporaliter, in ueneracione debita habeantur et kalendariis per omnes parrochias inscribantur.</p>
                    <p>Sunt autem hii: Sanctus Corbinianus, Sanctus Erhardus, Sanctus Ualentinus, Sanctus Ingenuinus, qui Frisinge, Ratispone, Patauie et Brixine requiescunt simul cum patronis ecclesie Salzpurgensis.</p>
                </div>
                <div>
                    <head>Capitulum 18vi</head>
                    <p>Item statuimus, quod nullus nouam ecclesiam fundet uel faciat, nisi per episcopum primario lapide posito uel alias de sua licencia speciali.</p>
                </div>
                <div>
                    <head>Footnotes</head>
                    <p>[1] In brackets</p>
                    <p>[2] ed. audacter</p>
                    <p>[3] prece - unclear - tipo possibli?</p>
                    <p>[4] Domine quid multiplicati in quotacion marks</p>
                    <p>[5] From Fiat pax in quotacion marks</p>
                    <p>[6] From Deus, a quo in quotacion marks</p>
                </div>
            </div>
        </body>
    </text>
</root>
