<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Trier</title>
                <recordID>1411</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1238-09-21</origDate>
                <dateNotes/>
                <origPlace>Trier</origPlace>
                <diocese>Trier</diocese>
                <province>Trier</province>
                <country>Germany</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1411</p>
                <p>Year: 1238</p>
                <p>Month: 9</p>
                <p>Day: 21</p>
                <p>Circa: None</p>
                <p>DatingNotes: None</p>
                <p>Place: Trier</p>
                <p>Diocese: Trier</p>
                <p>Province: Trier</p>
                <p>CountryModern: Germany</p>
                <p>Latitude: 49.7596</p>
                <p>Longitude: 6.6439</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Theodoric II</p>
                <p>IssuingAuthorityAlt: None</p>
                <p>RegnalStart: 1212</p>
                <p>RegnalEnd: 1242</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Blattau, Statuta synodalia, I, 32-43</p>
                <p>EditionOther: Hartzheim, Concilia III, 558-562; Martene, Vet Mon, VII, 126ff; Mansi, 23, cols. 477-86</p>
                <p>SourceNotes: http://books.google.com/books?id=dow-AAAAcAAJ</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: Repeated earlier decrees, perhaps from (now-lost) 1216 provincial synod, or else possibly from 1221 synod</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Anno Domini MCCXXXVIII. in festo beati Matthei Apostoli in ciuitate Treuirensi in ecclesia beati Petri celebratum est Concilium, residentibus Domino Theodorico Treuirorum Archiepiscopo et reuerendis in Christo Patribus Ioanne Metensi, Rogero Tullensi et Rodolpho Uerdunensi Episcopis, et hec sunt ipsius Concilii constituta.</p>
                </div>
                <div>
                    <head>Capitulum 1</head>
                    <p>Quum crescente peruersorum hominum malicia aduersus spirituales nequicias sanctorum Patrum canones ad reprimendas quorundam insolencias non sufficiunt, nouis morbis noua medicamina preparamus.</p>
                    <p>Necessitate itaque rerum compulsi precipimus, religiosorum locorum incendiarios et eorum receptatores singulis diebus Dominicis excommunicatos nunciari per omnes conuentuales et parochiales ecclesias et monasteria tam monachorum quam monialium.</p>
                    <p>Cum autem ipsi incendiarii absolui non possint post publicacionem nisi a Papa, nos expensis et laboribus parcere uolentes statuimus, ut ante denunciacionem hoc ipsis intimetur, uidelicet quod, nisi satisfecerint, ad Papam eos oporteat laborare: ut sic territi ad satisfaccionem facilius inducantur.</p>
                </div>
                <div>
                    <head>Capitulum 2</head>
                    <p>Idem de uiolatoribus et fractoribus ecclesiarum uel monasteriorum statuimus, et firmiter precipimus, quatenus si quis ad locum aliquem predam locorum ecclesiasticorum uel personarum eorum duxerit, per totam illam parochiam cessetur a diuinis, dum ibi est preda et predo et prede emtor.</p>
                    <p>Si autem in ipsa parochia conuentus fuerit, ianuis clausis et exclusis ipsius parochie parochianis, diuina ibi celebrentur submissa uoce, ita quod foris audiri non possint.</p>
                    <p>Si quis autem parochianorum decesserit, sepeliatur in atrio sine officio misse et cum sola tantum commendacione, exceptis predone, emtore, receptatore uel fautoribus eorumdem; uel si consumta fuerit ibi preda, sententie predicte seruentur, si de premissis constiterit per euidenciam facti uel sacramentum spoliati, si honesta sit persona.</p>
                    <p>Si quid autem circa hec questionis emerserit, iudicio nostro relinquatur.</p>
                    <p>Sacerdotes locorum, quibus de predictis constiterit, statim sentencias predictas obseruent et faciant obseruari.</p>
                    <p>Adiicimus, ut si raptor rerum sacrarum uel personarum ecclesiasticarum admonitus non satisfecerit, excommunicetur; et si dominum habet superiorem, ille moneatur, ut raptorem ad satisfaciendum compellat infra mensem a tempore monicionis sibi facte; quod si facere neglexerit, ex tunc terra ipsius ecclesiastico supponatur interdicto: prius tamen interdicta terra raptoris, si quam habet.</p>
                </div>
                <div>
                    <head>Capitulum 3</head>
                    <p>Quod dicimus de raptore, extendi uolumus ad eum, qui procurat, ut fiat rapina.</p>
                    <p>Si raptor excommunicatus fuerit, uel terra eius interdicta ab Ordinario unius diocesis, aliarum diocesium Ordinarii, qui super hec fuerint requisiti, et in suis diocesibus eundem raptorem excommunicatum denuncient et uitari faciant, terram, si quam ibidem habet, nihilominus supponentes ecclesiastico interdicto.</p>
                    <p>Idem demandamus de captiuatoribus et detentoribus clericorum.</p>
                </div>
                <div>
                    <head>Capitulum 4</head>
                    <p>Si locus fuerit interdictus propter excessum domini eiusdem loci, homines non admittantur ad diuina in locis tam uicinis quam externis, ne rumpi possit neruus ecclesiastice discipline; et si tales scienter admittit conuentus, quot diebus in hoc peccauerit, tot septimanis celebrent ianuis clausis, sine pulsacione campanarum, uoce submissa et aliis exclusis, grauiori animaduersione puniendus, si et istud neglexerit obseruare.</p>
                    <p>Si uero pastor uel uicarius personas loci interdicti scienter admiserit, suspendatur.</p>
                    <p>Simili pena inuolui uolumus excommunicatum quemcunque admittentes scientes ad diuina.</p>
                </div>
                <div>
                    <head>Capitulum 5</head>
                    <p>Item statuimus, quod captiuatores clericorum, adiutores et defensores eorum excommunicati in continenti nuncientur.</p>
                    <p>Si autem a die denunciacionis captiuum cum satisfaccione infra triduum non restituerint, terra ipsorum supponatur interdicto.</p>
                    <p>Si uero a tempore interdicti infra mensem non resipuerint, principales eorum domini, qui potestatem habent eos coercendi, moneantur ob Ordinariis suis, ut captiuatores et detentores ad eorum restitucionem inducant et compellant in continenti; alioquin ipsi domini excommunicentur.</p>
                    <p>Et si sentencia excommunicacionis non proficit contra eos, ipsorum terre interdicto supponantur.</p>
                </div>
                <div>
                    <head>Capitulum 6</head>
                    <p>Si quis laicos alicui ecclesiastice persone minas intulerit de corpore proprio, et admonitus a iudice ordinario eam assecurare noluerit, nec de ipsa recipere racionem, per excommunicacionis et interdicti sentencias ad assecuracionem eius et racionem de ipsa recipiendam compellatur.</p>
                </div>
                <div>
                    <head>Capitulum 7</head>
                    <p>Item statuimus, quod si Clericus celebrauerit in loco interdicto, uel ipse interdictus uel excommunicatus diuina celebrare presumpserit, per Episcopum loci capiatur arcte custodie et penitentie deputandus.</p>
                </div>
                <div>
                    <head>Capitulum 8</head>
                    <p>Idem fiat de qualibet persona religiosa taliter celebrante, et in sua pertinacia persistente.</p>
                </div>
                <div>
                    <head>Capitulum 9</head>
                    <p>Omnem negociacionem Clericis inhibemus, beneficiatis, uel in sacris ordinibus constitutis.</p>
                </div>
                <div>
                    <head>Capitulum 10</head>
                    <p>Sacerdotum uestis suprema talaris sit et clausa.</p>
                    <p>Et quando ad diuina accedunt, prius camisia induantur.</p>
                </div>
                <div>
                    <head>Capitulum 11</head>
                    <p>Quando ad infirmos uadunt cum Eucharistia, similiter camisiam habeant, uel superpellicium uel uestem choralem uel cappam choralem: et si necesse fuerit, cooperiant se cappa pluuiali non manicata, ipsam tamen deponant, cum ueniunt ad domum infirmi.</p>
                </div>
                <div>
                    <head>Capitulum 12</head>
                    <p>Argenteas fibulas, et deargentatas corrigias sacerdotibus inhibemus: nullam cordam uel nodum in tunica uel supertunicali habeant, nisi solum in cappa.</p>
                </div>
                <div>
                    <head>Capitulum 13</head>
                    <p>Clerici tam honeste se gerant in tonsura et corona, ne propter hoc ipsos seueritate debita puniamus.</p>
                    <p>Et clericus, qui non obseruauerit statuta circa tonsuram et habitum, in causis minime audiatur.</p>
                </div>
                <div>
                    <head>Capitulum 14</head>
                    <p>Tabernas omnino Clericis inhibemus, nisi in peregrinacione uel necessitatis causa id fiat.</p>
                </div>
                <div>
                    <head>Capitulum 15</head>
                    <p>In simplicibus tunicis uel supertunicalibus sacerdotes non compareant in ecclesiis, iudiciis et plateis.</p>
                </div>
                <div>
                    <head>Capitulum 16</head>
                    <p>Campanarii sine camisia superiori in ecclesia non seruiant uel alias in diuinis.</p>
                </div>
                <div>
                    <head>Capitulum 17</head>
                    <p>Circa Clericos postmodum habentes manifestam cohabitacionem cum mulieribus statuimus, quod non admittantur ad ordinacionem ecclesie, nec ualeat eleccio ab ipsis uel de ipsis celebrata.</p>
                </div>
                <div>
                    <head>Capitulum 18</head>
                    <p>Quicumque Clericus manifeste mulieribus cohabitans suum executus fuerit officium, ad curiam transmittatur cum literis Ordinarii sui, rei seriem continentibus, salua tamen potestate Ordinarii, si quam habet, in hoc casu.</p>
                </div>
                <div>
                    <head>Capitulum 19</head>
                    <p>Ecclesie pastoralis pastor uel uicarius habens reditus octo marcarum scholarem secum habeat sibi seruientem in diuinis.</p>
                </div>
                <div>
                    <head>Capitulum 20</head>
                    <p>Clerici ludos alearum uel deciorum et globorum deuitent, et ad hoc per frustracionem beneficii compellantur.</p>
                </div>
                <div>
                    <head>Capitulum 21</head>
                    <p>Sacerdotes cappas non habeant manicatas.</p>
                    <p>Nullus Presbyter sine caligis siue estiualibus celebrare presumat.</p>
                </div>
                <div>
                    <head>Capitulum 22</head>
                    <p>Cum statutum sit, ut Clerici ministri, baliui, aut iusticiarii laicorum auxilium ab Ecclesia, si capti fuerint, non habeant; adiicimus, quod si post admonicionem canonicam non cessauerint, ecclesiasticis beneficiis spoliantur.</p>
                </div>
                <div>
                    <head>Capitulum 23</head>
                    <p>Presbyteri siue alie ecclesiastice persone, que mandatum aut excommunicacionem alicuius sententie a suis receperint Prelatis, negligentes inuenti fuerint in iisdem exequendis, illi pro quo mandatum receperunt, teneantur ad interesse secundum boni uiri estimacionem, coram suo iudice faciendam.</p>
                    <p>Si uero pro obseruacione mandatorum ipsorum damnum passi fuerint, non relaxetur sentencia, antequam ei de damno dato satisfiat, et si prius relaxata fuerit, nihilominus ei satisfiat de damno.</p>
                </div>
                <div>
                    <head>Capitulum 24</head>
                    <p>Si clericos sentenciam obseruans propter damnum sibi propter hoc illatum sustentacionem non habeat, ab Ordinario ei prouideatur; nec relaxetur sentencia, antequam expense refundantur, que in prouisione clerici sunt impense.</p>
                </div>
                <div>
                    <head>Capitulum 25</head>
                    <p>Suspensi uel excommunicati clerici celebrantes a domino Papa tantum absoluantur; cum ex eo, quod talium hactenus facilis fuerit absolucio, disciplina sit ecclesiastica uilipensa.</p>
                </div>
                <div>
                    <head>Capitulum 26</head>
                    <p>Cum alias institutum sit, ut uicariis competens porcio debeat assignari, adiicimus, ut si iidem uicarii minorem acceptauerint porcionem, nihilominus accio nem habeant ad petendum competentem, cum hoc inductum sit non in fauorem persone, sed in fauorem totius ordinis clericalis.</p>
                </div>
                <div>
                    <head>Capitulum 27</head>
                    <p>Sicut sepe precepimus, sic et iterum precipientes innouamus, ut corpus Domini, oleum sanctum, oleum infirmorum, et fons sacri baptismatis sub diligenti sint custodia et clausura.</p>
                    <p>Et cum sacra Eucharistia non eant ad infirmum sine lumine et campana.</p>
                </div>
                <div>
                    <head>Capitulum 28</head>
                    <p>Item precipimns, ut corpus Dei infra, quindenam non seruetur, sed in fine quindene, si tam diu seruatum fuerit, sumatur a sacerdote in missa ante ablucionem.</p>
                </div>
                <div>
                    <head>Capitulum 29</head>
                    <p>Cum secundum Apostolum qui non laborat, manducare non debeat, Prelatis ecclesiarum conuentualium firmiter iniungimus, ut per frustracionem beneficii compellant subditos suos ad frequentacionem chori et residenciam, ad quam tenentur.</p>
                </div>
                <div>
                    <head>Capitulum 30</head>
                    <p>In parochialibus ecclesiis pulsentur et cantentur hore canonice, et de uillis circa iacentibus et capellis attinentibus compellantur homines dominicis diebus et solemnibus ad missam uenire ad matricem ecclesiam, ne honor matricis ecclesie depereat per capellas: nisi forte remota sit capella, et ei prouisum sit in beneficio, ut in eo ualeat et soleat et debeat ministrare Sacerdos.</p>
                </div>
                <div>
                    <head>Capitulum 31</head>
                    <p>Ut heretice pestilentie, que radices iam mittit in prouincia Treuirensi, sollicitudine debita occurramus, omnibus Archidiaconis, pastoribus et uicariis, nec non et aliis tam clericis quam laicis nostre iurisdiccioni subiectis in uirtute sancte obedientie precipimus, ut ubicunque inueniantur doctores huius sceleris uel auditores ipsorum, ad Episcopi perducant audienciam, ne oues diuine pascue suis supersticionibus inficiant et corrumpant: et singulis dominicis diebus et festiuis excommunicentur heretici, auditores, receptores, fautores et illi, qui eos non accusant.</p>
                </div>
                <div>
                    <head>Capitulum 32</head>
                    <p>Decime non in domibus, sicut hactenus fieri consueuit, sed in agris, uineis, pratis et locis aliis, ex quibus proueniunt, persoluantur, nullis deductis expensis circa rem huiusmodi decimandam.</p>
                    <p>Consuetudinem illam, secundum quam non decima, sed undecima uel duodecima pars soluitur pro decima in annona uel rebus aliis decimandis, quanticumque sit temporis, improbamus.</p>
                </div>
                <div>
                    <head>Capitulum 33</head>
                    <p>De causis matrimonialibus nullus pastor, uicarius uel decanus cognoscere presumat.</p>
                </div>
                <div>
                    <head>Capitulum 34</head>
                    <p>Usurarii manifesti uel conuicti post huius statuti publicacionem penis coerceantur, que a iure infliguntur eisdem: ut uidelicet non admittantur ad communionem altaris, et ad christianam sepulturam, nec eorum oblaciones recipiantur, dum fuerint in hoc peccato.</p>
                    <p>Usurarios autem censemus sub pignore mutuantes et ultra sortem percepta in sortem minime computantes.</p>
                </div>
                <div>
                    <head>Capitulum 35</head>
                    <p>Cum adulteri et adultere et alia enormia committentes, pena pecuniaria persoluta, minus timeant recidiuare statuimus, ut de cetero conuicti uel confessi publicam agant penitenciam: mulieres infra parochiam portantes ciphum in scapula, et baculum in manu, in habitu et cibo per omnia tales, quales esse consueuerunt, peragentes carenas.</p>
                    <p>Uiri autem infra parochiam uel extra penitenciam peragant modo prescripto.</p>
                    <p>Et hec fieri procurent Episcopi uel eorum officiales, si ea Archidiaconi uel eorum subditi neglexerint procurare.</p>
                </div>
                <div>
                    <head>Capitulum 36</head>
                    <p>Cum excommunicacionis sentenciam plures uilipendant, statuimus, quod si excommunicatus in sua pertinacia sex hebdomadas persistat, statim recepto mandato excommunicantis Ordinarii per literas ipsius, quas ad probacionem faciendam sufficere uolumus in hoc casu, excommunicatus per superiorem suum ad unitatem Ecclesie compellatur redire; alioquin idem superior post admonicionem excommunicacionis sentencia percellatur.</p>
                </div>
                <div>
                    <head>Capitulum 37</head>
                    <p>Coniuraciones que fiunt per inspectacionem ignis aut gladii, uel alio quouis modo, cum penitus sint reprobate, statuimus, ut si clericus in talibus deliquisse inueniatur, suspendatur, manens in ea suspensione usque ad satisfaccionem condignam; si uero laicus fuerit, excommunicetur.</p>
                </div>
                <div>
                    <head>Capitulum 38</head>
                    <p>Statuimus, ne habitu monachorum uel regularium canonicorum cuiuscunque ordinis mulieres pernoctent.</p>
                </div>
                <div>
                    <head>Capitulum 39</head>
                    <p>Si quis monachus uel monialis proprium habuerit uel in uitium carnis lapsus fuerit, et fuerit hoc manifestum, in penam sui criminis stet ultimus in choro, uocem non habeat in capitulo, non ad aliquam ordinacionem in capitulo uel extra admittatur, nec ualeat eleccio ab ipso facta, uel de ipso.</p>
                </div>
                <div>
                    <head>Capitulum 40</head>
                    <p>Illos autem censemus proprietarios, quibus assignantur curtes uel allodia pro certa pensione, qua soluta, de residuo tamquam de proprio suo faciunt uoluntatem.</p>
                </div>
                <div>
                    <head>Capitulum 41</head>
                    <p>Item precipimus, ut Abbates et monachi obseruent regule sue statuta; alioquin quicumque transgressores per diocesanos suos animaduersione debita puniantur.</p>
                </div>
                <div>
                    <head>Capitulum 42</head>
                    <p>Item inhibemus, ne alicui monacho non professo administracio aliqua in suo monasterio concedatur, nec ad aliquam ordinacionem admittatur.</p>
                    <p>Abbas suus eos qui professi non sunt, si administracionem aliquam habuerint, amoueat ab administracione usque ad quindenam; alioquin se suspensum sciat.</p>
                </div>
                <div>
                    <head>Capitulum 43</head>
                    <p>Cum nouo auaritie genere quidam in nostris diocesibus laborantes indebitas fabricari faciant monetas: Presbyteris eorundem locorum uniuersis precipimus, quatenus quam cito perceperint istud, ibi statim cessent a diuinis, nec ipsa aliquatenus resumantur, antequam de tali iniuria ad mandatum Ecclesie fuerit satisfactum.</p>
                </div>
                <div>
                    <head>Capitulum 44</head>
                    <p>Item precipimus, singulis dominicis diebus et festiuis denunciari excommunicatos facientes falsam monetam, uel mandantes uel procurantes, ut fiat.</p>
                    <p>Item utentes scienter indebita uel falsa moneta.</p>
                </div>
                <div>
                    <head>Capitulum 45</head>
                    <p>Annum gratie propter multas eius abusiones reuocamus: uolumus tamen, ut bone consuetudines ante ipsum in prebendis clericorum decedentium obseruate in suo uigore ualeant et persistant.</p>
                </div>
                <div>
                    <head>Explicit</head>
                    <p>Explicit concilium Treuirense.</p>
                </div>
                <div>
                    <head>Footnotes</head>
                </div>
            </div>
        </body>
    </text>
</root>
