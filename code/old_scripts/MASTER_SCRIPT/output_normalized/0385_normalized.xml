<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Tortosa</title>
                <recordID>0385</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1359</origDate>
                <dateNotes/>
                <origPlace>Tortosa</origPlace>
                <diocese>Tortosa</diocese>
                <province>Tarragona</province>
                <country>Spain</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 385</p>
                <p>Year: 1359</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Tortosa</p>
                <p>Diocese: Tortosa</p>
                <p>Province: Tarragona</p>
                <p>CountryModern: Spain</p>
                <p>Latitude: 40.812778</p>
                <p>Longitude: 0.523333</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Joan Fabra</p>
                <p>IssuingAuthorityAlt: Jean Fabri</p>
                <p>RegnalStart: 1357</p>
                <p>RegnalEnd: 1362</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Synodicon Hispanum, XII, 645-53</p>
                <p>EditionOther: Villanueva, Viage Literario, V, 346-365</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: Yes</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Inscripcio [1].</p>
                    <p>Synodus habita sub episcopo Dertusensi domino Ioanne Fabra.</p>
                    <p>Anno Domini millesimo trecentesimo quinquagesimo nono, dominus Ioannes, episcopus Dertusensis, celebrauit primam synodum, in qua edidit constituciones sequentes.</p>
                </div>
                <div>
                    <head>Capitulum 1</head>
                    <p>Quod clandestina matrimonia non fiant, et quod banna edantur in ecclesia.</p>
                    <p>Quoniam matrimonia clandestina ideo a iure reprobantur quia cum alter eorum coniugalem affectum se ad alterum habuisse negare uoluerit, legitimis probacionibus conuinci non poterit, multique remaneant copulati contra canonum statuta, et in nostra diocesi sepe frequententur, ut</p>
                    <p>reperimus uisitacionis officium exercentes.</p>
                    <p>Ideo nos Ioannes, miseracione diuina episcopus Dertusensis, cupientes huic morbo salubre remedium adhibere, de consilio et assensu nostri capituli, constituimus et ordinamus quod antequam matrimonia siue sponsalia per uerba de presenti contrahantur, fiant banna publice in ecclesia loci siue parochie ubi degent qui huiusmodi sponsalia siue matrimonia contrahere uoluerint.</p>
                    <p>Si uero unus in uno loco siue parochia et alter in alio loco siue parochia habitauerit, in utraque ecclesia dictorum locorum seu dictarum parochiarum dicta banna publice fiant per duos dies dominicos uel festiuos, et eciam illa die qua in ecclesiis ipsa matrimonia sollemnizabuntur.</p>
                    <p>Alias rectores uel uicarii perpetui aut eorum loca tenentes talia matrimonia in ecclesiis non sollemnizent seu hiis qui sic clandestine contraxerint benediccionem nupcialem non audeant celebrare, sub pena centum solidorum, quam ipso facto incurrant si contrarium fecerint, nisi de licencia nostra uel officialium nostrorum aliter se habuerint in premissis.</p>
                    <p>Uerum si contrahere uolentes in diuersis locis siue in diuersis parochiis degerint, ut prefertur, rectores uel uicarii perpetui aut ipsorum loca tenentes habeant sibi inuicem banna per eos edita notificare, alias in penam incidant supra dictam.</p>
                    <p>Ceterum, si aliqui uel alique, qui fuerint de alia diocesi in nostra diocesi sponsalia per uerba de presenti seu matrimonia contrahere uoluerint, dicta banna fiant secundum modum predictum in ecclesia loci seu parochie de quo uel de qua fuerit ille aut illa nostre diocesis cum quo seu qua contrahere uoluerint.</p>
                    <p>Et si tam ipse quam ipsa de aliena diocesi fuerint, ipsa banna edantur, ut prefertur, in ecclesia loci uel parochie ubi habitare intendunt; quodque si in dicta diocesi nostra habitare non</p>
                    <p>intendunt, nec ad banna nec ad benediccionem nupcialem admittantur, sub pena predicta.</p>
                    <p>In nullo casu tamen predictorum proxime dicta banna faciantur, nec prefati curati matrimonia illorum sollemnizent in ecclesiis suis, nisi habuerint ipsi extranei litteram testimonialem a curatis</p>
                    <p>suis quod legitime contrahere possunt.</p>
                    <p>Quod si aliter fecerint, penam predictam incurrant eciam ipso facto.</p>
                </div>
                <div>
                    <head>Capitulum 2</head>
                    <p>Quod heredes uel exsecutores testamentorum infra unum annum compleant et exsequantur testamenta.</p>
                    <p>Item, cum nos episcopus supra dictus, uisitacionis officium exercentes, inuenerimus quod defunctorum heredes et eorum exsecutores negligenter et maliciose se habent ad exsequendum uoluntates ipsorum defunctorum, cupientesque periculose negligentie peruerseque malitie</p>
                    <p>heredum defunctorum et eorumdem ultimarum uoluntatum exsecutorum occurrere, utpote uoluntates, potissime pie, defunctorum effectum debitum sorciantur, idcirco, de consensu dicti capituli, ordinamus quod omnes rectores aut uicarii perpetui uel eorum loca tenentes moneant publice in suis ecclesiis omnes manumissores siue exsecutores testamentorum et eciam heredes defunctorum quater quolibet anno, in festo uidelicet Pentecostes, Assumpcionis beate Marie, Omnium Sanctorum et Purificacionis beate Marie, ut infra unum annum, ab obitu illorum quorum sunt heredes uel manumissores computandum, exsequantur et compleant testamenta et uoluntates ipsorum defunctorum.</p>
                    <p>Alioquin rectores aut uicarii perpetui uel eorum loca tenentes, qui in premissis culpabiles uel negligentes fuerint, pro qualibet denunciacione quam facere contempserint, penam decem solidorum ipso facto incurrant.</p>
                </div>
                <div>
                    <head>Capitulum 3</head>
                    <p>Contra usurarios.</p>
                    <p>Et quod publicetur quater in anno.</p>
                    <p>Preterea cum in constitucione domini Gregorii pape X, in concilio Lugdunensi edita, caueatur quod [2] Nullus manifestorum usurariorum testamentis intersit aut eos ad confessionem admittat siue ipsos absoluat, nisi de usuris satisfecerint competenter uel de satisfaciendo pro suarum uiribus facultatum prestent idoneam caucionem.</p>
                    <p>Testamenta quoque manifestorum usurariorum aliter facta non ualeant, sed sint irrita ipso iure [3], et in constitucione domini Clementis pape V habeatur quod sepelientes proprie temeritatis audacia usurarios manifestos sunt ipso facto excommunicati.</p>
                    <p>Inuenerimusque in dicta uisitacione quod in omnibus fere locis nostre diocesis ita crimen usurarum inualuit, ut multi, aliis negotiis pretermissis, quasi usuras licite exerceant.</p>
                    <p>Ideo, usurarum uoraginem, que animas deuorat et facultates exhaurit [4], in quantum nobis possibile est, compescere cupientes, de consensu et uoluntate prefati capituli, constituimus et ordinamus dictas constituciones inuiolabiliter obseruari, ipsasque publicari et notificari publice, quando maior populi multitudo uenerit ad diuina, per rectores uel uicarios perpetuos aut eorum loca tenentes in ecclesiis suis quater in anno quolibet, in festis scilicet supra dictis, in proxime precedenti constitucione nominatis.</p>
                    <p>Alioquin, penam decem solidorum pro qualibet publicacione quam omiserint uolumus ipsos</p>
                    <p>incurrere ipso facto.</p>
                    <p>Statuentes insuper et mandantes, sub pena predicta, quod prelibari rectores aut uicarii aut eorum loca tenentes in predictis festiuitatibus moneant publice in suis ecclesiis et nos eciam per presentem constitucionem monemus [5] omnes parochianos suos quod nullus audeat prauitatem usurarum exercere.</p>
                    <p>Et si qui contrarium fecerit, preter alias penas in iure expressas, nouerit se sentenciam excommunicacionis incursurum.</p>
                </div>
                <div>
                    <head>Capitulum 4</head>
                    <p>Contra fratres minores et predicatores.</p>
                    <p>Item, cum in edita decretali a domino Bonifacio VIII cautum exsistat quod fratres predicatores et minores electi et presentati prelatis in ciuitatibus et diocesibus eorumdem, confessiones confiteri sibi uolentium audiant, imponant penitencias salutares et beneficium absolucionis</p>
                    <p>impendant, et nonnulli dictorum fratrum, ut comperimus, non seruata dicta decretali domini Bonifacii, de facto audierunt et audiunt in nostra diocesi confessiones confiteri sibi uolentium, et imposuerunt et imponunt penitencias, et impenderunt et impendunt beneficium absolucionis.</p>
                    <p>Eapropter, uolentes ut dicta decretalis obseruetur, ut saluti animarum nostrorum subditorum prouideatur, de consilio et assensu prefati capituli, statuimus quod nullus rector uel curam animarum habens in ciuitate et diocesi nostra in ecclesia sua audeat aliquem de predictis fratribus ad confessiones huiusmodi audiendas recipere, nisi per nos uel uicarium nostrum sibi notificatum fuerit, aut alias fuerit sibi notum, quod dictus frater secundum formam ipsius decretalis fuerit electus uel presentatus nobis uel, in absencia nostra, uicario nostro, ac per nos uel uicarium nostrum admissus ad huiusmodi confessionis officium exsequendum.</p>
                    <p>Quicumque autem contrarium fecerit, pene quinque aureorum ipso facto se nouerit subiacere.</p>
                    <p>Alios uero religiosos nemo admittat ad confessiones audiendum nisi prout in iuribus uel constitucionibus prouincialibus aut synodalibus est concessum.</p>
                    <p>Porro ad predicandum nullum religiosum admittant in sua ecclesia absque nostra uel officialium</p>
                    <p>nostrorum licencia speciali, exceptis prefatis fratribus predicatoribus et minoribus, quos admittere possunt secundum formam expressatam in dicta decretali.</p>
                </div>
                <div>
                    <head>Capitulum 5</head>
                    <p>Quod presbyteri nec in sacris constituti non faciant commatres.</p>
                    <p>Item, cum in iam dicta uisitacione repertum fuerit quod quidam presbyteri commatres sibi fecerunt, et ex hoc in tantam cum eis commixtionem habuerunt.</p>
                    <p>Ne ergo hac occasione humani generis inimicus sua eos, quod absit, calliditate decipiat, de uoluntate et assensu predicti capituli, ordinamus ne aliquis presbyter uel in sacris constitutus audeat sibi commatrem uel commatres facere absque nostra licencia uel officialium nostrorum.</p>
                    <p>Quicumque autem contrarium fecerit, in penam uiginti solidorum incidat ipso facto.</p>
                </div>
                <div>
                    <head>Capitulum 6</head>
                    <p>Quod clerici arma non portent, et quod honestas uestes deferant.</p>
                    <p>Cum inhonestum sit clerico, maxime in sacris ordinibus constituto, arma et indumenta incongrua portare, ideo nos ad extirpandum clericorum inhonestatem, de consensu sepe dicti capituli, statuimus quod nullus presbyter uel alius in sacris ordinibus constitutus portet gladium uel ensem seu maneresium in parte dextra siue sinistra, taliter quod publice uideri possit, nec cingat se supra supertunicalem uel cotardiam.</p>
                    <p>Quod si contrarium fecerit, pone uiginti solidorum subiaceat ipso facto.</p>
                    <p>Per hoc tamen non intendimus eos aliter licenciare arma portare, statuentes et monentes ipsos quod tabargia siue mantanos et alia indumenta honesta habeant et portent, ut in constitucionibus Romanorum pontificum et in prouincialibus ac synodalibus continetur, quas omnino precipimus</p>
                    <p>obseruari.</p>
                    <p>Nam si de cetero inhoneste se habuerint in premissis siue remisse, ulcioni nouerint se subdendos.</p>
                </div>
                <div>
                    <head>Capitulum 7</head>
                    <p>Quod Sarraceni non proclament nomen perfidi Mahometi.</p>
                    <p>Ad detestandum detestabilem et nefandam professionem et proclamacionem nominis perfidi Mahometi, constitucionem super hoc editam per reuerendissimum in Christo patrem et dominum Ioannem, diuina prouidencia patriarcham Alexandrinum et administratorem in spiritualibus et temporalibus ecclesie Terraconensis, editam [6] que incipit Quamuis circa multa, etc. [7] [8] et usque nunc minime obseruatam, de consilio et assensu nostri capituli Dertusensis precipimus obseruari, mandantes capellanis curatis nostre ecclesie Dertusensis et omnibus rectoribus, uicariis perpetuis, prioribus et eorum loca tenentibus nostre diocesis Dertusensis, in quorum parochiis uel terminis earum degunt Sarraceni, quatinus in precipuis festiuitatibus altarium ecclesiarum suarum dictam constitucionem annuatim populo publicent et exponant.</p>
                    <p>Et si quis dominorum temporalium Sarracenorum dominium obtinentium, infra ipsorum parochiam constitutus dictam proclamacionem fieri non prohibuerit, ut in dicta constitucione continetur, aut non prohibuerit dictos Sarracenos simul cum Christianis degentibus in diebus dominicis et festiuis seruilia seu mecanica opera coram Christianis publice operari, ut in eadem constitucione expressatur, nobis aut uicario nostro uel officiali infra octo dies notificare teneantur, incursuri ipso facto, nisi fecerint, penam centum solidorum, nostro erario applicandorum.</p>
                </div>
                <div>
                    <head>Capitulum 8</head>
                    <p>Quod christiani non comedant cum Iudeis uel Sarracenis.</p>
                    <p>Quoniam in concilio Agatensi est prouide constitutum ut [9] Omnes clerici siue laici Iudeorum conuiuia uitent, nec eos ad conuiuia quispiam accipiat, quia cum apud Christianos communibus cibis non utantur, indignum atque sacrilegum est eorum cibos a Chistianis sumi, cum ea que, Apostolo permittente, nos sumimus, ab illis iudicentur immunda, et sic inferiores incipiant esse Christiani, quam Iudei, si nos que ab illis apponuntur utamur, illi uero a nobis oblata contemnant [10].</p>
                    <p>Cumque Sarraceni siue Agareni hodie cibos suos discernant a nostris, et in ciuitate et diocesi Dertusensi Christiani abutantur in predictis, ideo, de consensu dicti nostri capituli, monemus omnes et singulos clericos et laicos quod Iudeorum aut Sarracenorum conuiuia uitent [11], nec eos ad conuiuium quisquam accipiat aut in domibus eorum uel extra aczima aut alios cibos eorumdem comedat, neque de ipsorum uino bibat aut de carnibus manducet, neque eciam cum eis in [12] balneo se lauet uel cum eis habitet, seu eorum seruicio assidue pro mercede aliqua se exponat.</p>
                    <p>Alioquin contrarium facientes excommunicacionis sentenciam ipso facto se nouerint incursuros, quam sentenciam tamen non intendimus incurrere aliquem Christianum qui uoluerit, quod non optamus, conducere Sarracenos uel Iudeos ad operandum seu laborandum in rebus siue bonis ipsorum christianorum, et pretextu huius conduccionis illis dederint ad comedendum et bibendum.</p>
                    <p>Item, si dicti Christiani locauerint operas suas uel animalia sua ad aliquod tempus dictis Iudeis uel Sarracenis, dum tamen a uictualibus seu cibis eorum abstineant, ut prefertur.</p>
                </div>
                <div>
                    <head>Capitulum 9</head>
                    <p>Quod Sarraceni et Iudei soluant decimas et primicias.</p>
                    <p>Licet in canonibus caueatur quod Iudei et Sarraceni de terris quas colunt et de animalibus suis decimas et primicias soluere teneantur, attamen, non attendentes ad Deum a quo cuncta bona procedunt, cuius est terra et plenitudo eius, orbis terrarum et uniuersi qui habitant in ea, ac in signum uniuersalis dominii quasi quodam titulo speciali sibi decimas reseruauerit, atque ab eo, et non ab homine, sunt decime institute, et ipsas tamen decimas et primicias peruersis machinacionibus subtrahere moliuntur.</p>
                    <p>Nos igitur nolentes ea que uidemus fieri contra libertatem Ecclesie et iura eiusdem oculis conniuentibus pertransire, de consilio et assensu predicti nostri capituli, statuimus et ordinamus quod si aliquis Sarracenorum contradixerit seu recusauerit soluere decimam et primiciam de predictis, quod, nisi ostenderit quare a solucione huiusmodi sit immunis, ad mandatum nostrum uel officialis nostri, laici illius parochie in qua dictus Sarracenus habitauerit seu domiciliatus fuerit et in qua terra et animalia de quibus soluende sunt decime et primitie sita fuerint et ipsa animalia pascentur, moneantur quod infra tres dies, quos eis et cuilibet ipsorum pro canonica admonicione assignamus [13] abstineant participare cum dicto Sarraceno uel Iudeo, et ex tunc, donec satisfecerit competenter, non participent cum eodem in loquendo, salutando, comedendo et bibendo, emendo et uendendo aut ignem seu aquam dando aut aliter participando.</p>
                    <p>Et si desistere noluerint seu contrarium fecerint, excommunicacioni eo ipso se nouerint subiacere.</p>
                </div>
                <div>
                    <head>Capitulum 10</head>
                    <p>Quod sacriste ecclesiarum siue operarii reddant computum infra mensem.</p>
                    <p>Cupientes eos quos ad obseruanciam iurium uirtutum premia non inducunt, penarum formidine a temerariis ausibus refrenare, transgressores constitucionis que statuit operarios et sacristas annuatim infra unum mensem de receptis et expensis per eosdem occasione sui officii successoribus suis in presencia suorum rectorum seu uicariorum et iuratorum loci fidelem racionem et computum reddere, et reliqua que superfuerint suis successoribus tradere et assignare, de consensu dicti nostri capituli excommunicacionis sententie decernimus ipso facto subiacere.</p>
                    <p>Mandantes omnibus rectoribus, uicariis perpetuis et prioribus uel eorum loca tenentibus nostre diocesis Dertusensis quod in festo Omnium Sanctorum proxime uenturo semel, et in prima die dominica continuo sequente post eleccionem seu posicionem siue prouisionem dictorum operariorum et sacristarum quolibet anno, seu quando ipsi operarii et sacriste electi, positi siue facti fuerint, hanc constitucionem nostram populo publicent et exponant.</p>
                    <p>Quod si non fecerint, iuxta uoluntatem et arbitrium nostrum punientur.</p>
                </div>
                <div>
                    <head>Capitulum 11</head>
                    <p>Quod constitucio domini Arnaldi, que incipit Item, quia iure, etc. [14], extendatur ad presentes et futuros.</p>
                    <p>Quia constitucio nihil debet obscurum uel ambiguum continere, et in dubium uertatur an constitucio domini Arnaldi ultimi, bone memorie Dertusensis episcopi, que incipit Item, quia, iure testante, etc. [15], astringat tantum rectores et uicarios ac priores qui tempore edicionis constitucionis fuerint an et qui postea fuerunt et erunt.</p>
                    <p>Dubitacionem huiusmodi tollentes, de consensu dicti capituli, ordinamus predictam constitucionem comprehendere et ligare omnes et singulos rectores et uicarios perpetuos ac priores qui tunc erant et qui ex tunc fuerunt et de cetero erunt.</p>
                </div>
                <div>
                    <head>Capitulum 12</head>
                    <p>Contra beneficiatos et alios presbyteros qui non intersunt diuinis officiis.</p>
                    <p>Graui nimirum turbacione mouemur quod, quamuis de iure communi et secundum constituciones predecessorum nostrorum super hoc editas, presbyteri, beneficiati seu capellanias perpetuas uel eciam annales in ecclesiis ciuitatis uel diocesis Dertuse obtinentes teneantur interesse continue missis, omnibus Horis canonicis diurnis pariter et nocturnis, nonnulli presbyteri, beneficiati seu dictas capellanias habentes in dictis ecclesiis nolunt, ut fide dignorum relacione didicimus, interesse missis et aliis Horis cum rectoribus uel uicariis aut prioribus qui eas celebrent in eisdem.</p>
                    <p>Uolentes ergo ut quos diuinus timor a malo non reuocat, temporalis saltem pena coerceat a peccato, uestigiis predecessorum nostrorum adherentes, ordinamus, de consensu dicti capituli, quod si predicti presbyteri, beneficiati seu capellanias perpetuas aut annales obtinentes in ecclesiis ciuitatis et diocesis Dertuse, uel qui eas obtinuerint in futurum, non interfuerint cum superpelliciis et sine caputiis in capite in missis et aliis Horis canonicis predictis in ecclesiis in quibus sunt beneficiati siue dictas capellanias habent si inibi dictis horis diuina officia celebrentur [16] aut in ecclesiis parochialibus infra quas sunt decem beneficia et capellanie institute, penis subsequentibus multentur, uidelicet qui missam non celebrauerit soluat quatuor denarios; si misse maiori non interfuerit, duos denarios soluat; qui Uesperis non interfuerit, alios duos.</p>
                    <p>Qui denarii possint leuari in nostra ecclesia Dertusensi per priorem claustralem nostre ecclesie, ac per eum compelli possint dicti presbyteri ad soluendum dictos denarios; in aliis uero ecclesiis, per earum rectores et uicarios perpetuos uel eorum loca tenentes idem fiat.</p>
                    <p>Et qui quidem denarii per dictos et per quemlibet eorum largiantur pauperibus Iesu Christi.</p>
                    <p>Et si dicti rectores et prior ac uicarii perpetui uel eorum loca tenentes in leuandis dictis denariis negligentes fuerint, in duplum et alias, ad nostrum arbitrium, puniantur.</p>
                    <p>In hac tamen constitucione non intelligantur ipsius nostre Dertusensis ecclesie presbyteri</p>
                    <p>commensales et alii presbyteri, nec beneficiati in eadem, de quibus est prouisum per constitucionem dicte nostre ecclesie Dertusensis, que incipit Scriptum esse nouimus [17].</p>
                </div>
                <div>
                    <head>Footnotes</head>
                    <p>[1] &quot;Inscripcio&quot; in brackets.</p>
                    <p>[2] Quotacion begins here.</p>
                    <p>[3] Quotacion ends here.</p>
                    <p>[4] &quot;que animas deuorat et facultates exhaurit&quot; in quotacion marks.</p>
                    <p>[5] &quot;et nos eciam per presentem constitucionem monemus&quot; in parenthesis.</p>
                    <p>[6] Parenthesis begins here.</p>
                    <p>[7] &quot;Quamuis circa multa, etc.&quot; in quotacion marks.</p>
                    <p>[8] Parenthesis ends here.</p>
                    <p>[9] Quotacion begins here.</p>
                    <p>[10] Quotacion ends here.</p>
                    <p>[11] &quot;uitent&quot; in brackets.</p>
                    <p>[12] &quot;in&quot; in brackets.</p>
                    <p>[13] &quot;quos eis et cuilibet ipsorum pro canonica admonicione assignamus&quot; in parenthesis.</p>
                    <p>[14] &quot;Item, quia iure, etc.&quot; in quotacion marks.</p>
                    <p>[15] &quot;Item, quia, iure testante, etc.&quot; in quotacion marks.</p>
                    <p>[16] &quot;si inibi dictis horis diuina officia celebrentur&quot; in parenthesis.</p>
                    <p>[17] &quot;Scriptum esse nouimus&quot; in quotacion marks.</p>
                </div>
            </div>
        </body>
    </text>
</root>
