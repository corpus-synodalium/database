<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Arles</title>
                <recordID>0845</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1273</origDate>
                <dateNotes/>
                <origPlace>Arles</origPlace>
                <diocese>Arles</diocese>
                <province>Arles</province>
                <country>France</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 845</p>
                <p>Year: 1273</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: Mansi dates to 1275; Palazzini to 1273; GCN to &quot;vers 1267&quot;</p>
                <p>Place: Arles</p>
                <p>Diocese: Arles</p>
                <p>Province: Arles</p>
                <p>CountryModern: France</p>
                <p>Latitude: 43.6767</p>
                <p>Longitude: 4.6278</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Bertran de Saint-Martin</p>
                <p>IssuingAuthorityAlt: None</p>
                <p>RegnalStart: 1266</p>
                <p>RegnalEnd: 1273</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: Yes</p>
                <p>Source: None</p>
                <p>SourceOther: None</p>
                <p>Edition: Mansi, 24, col 147-54</p>
                <p>EditionOther: Gallia christiana novissima, Arles, 495-97 [no. 1257]</p>
                <p>SourceNotes: ['first four canons missing (part of fourth survives)', 'GCN: https://books.google.com/books?id=B4JPAAAAYAAJ']</p>
                <p>TranscriptionNotes: None</p>
                <p>BaseText: ['GoogleBooks', 'WebDownload']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>[1] : latenter excepta super ciuitatem Arelatensem et aliis locis, in quibus archiepiscopus presens erit.</p>
                </div>
                <div>
                    <head>Capitulum 5</head>
                    <p>Item quod sentencias excommunicacionis uel interdicti latas ab uno, alii denunciari et obseruari faciant, cum a proferente super huiusmodi fuerint requisiti.</p>
                    <p>Addentes, quod predicte sententie excommunicacionis et interdicti, non nisi ex iustis causis, et cum maturitate et solemnitate debita, proferantur.</p>
                </div>
                <div>
                    <head>Capitulum 6</head>
                    <p>Item statuimus, quod priores et rectores ecclesiarum et hospitalium pauperum, et omnes alii beneficia ecclesiastica obtinentes, faciant inuentarium de omnibus bonis immobilibus et mobilibus, in principio sui regiminis infra mensem: et idem faciant institui post primam synodum infra mensem.</p>
                </div>
                <div>
                    <head>Capitulum 7</head>
                    <p>Item statuimus, quod calices, libri, et alia ornamenta ecclesie, non uendantur, nec pignori supponantur, sine diocesani licencia speciali: et frequenter hoc statutum in ecclesia publicetur, quod tam uendens, quam emens, tam supponens pignori, quam recipiens, ipso facto excommunicacionis sententie subiacebunt.</p>
                </div>
                <div>
                    <head>Capitulum 8</head>
                    <p>Item statuendo uolumus et precipimus, ut testamentum et ultima uoluntas, in presencia semper catholicorum uirorum, et parochialis sacerdotis, uel alterius persone ecclesiastice de uoluntate ipsius parochialis presbiteri, uel locum eius tenentis, condatur, seu ordinetur: presertim ut idem sacerdos uel locum eius tenens, ualeant de ipso testatore laudabile testimonium perhibere, et ne de ipso aliqua infidelitatis suspicio habeatur, et maxime ut ea, que in pias causas relinquet, fidelius et citius persoluantur.</p>
                    <p>Quod si testator uocare, ut diximus, sacerdotem parochialem contempserit, careat ecclesiastica sepultura, donec de huius mandati contemptu, quod eo ipso presumitur nisi eum uocauerit cum effectu, ecclesie satisfactum fuerit competenter.</p>
                    <p>Notarius uero, qui absque solemnitate superius expressa notare, uel scribere presumpserit testamenta et ultimas uoluntates, quousque ad cognicionem diocesani satisfecerit, ingressum ecclesie sibi nouerit interdictum.</p>
                </div>
                <div>
                    <head>Capitulum 9</head>
                    <p>Uerum quia parochiales presbyteri, circa solucionem eorum, que ad pias causas a decedentibus relinquuntur, negligentes existunt, precipue ex quo in his, que ipsis proueniunt, eisdem fuerit satisfactum: statuimus, ut omnia legata ad pias causas ab ipsis testatoribus derelicta, omnes parochiales sacerdotes in scriptis penes se retinere procurent, ut sciant quid, a quo et quibus [2] sollicitos  esse precipimus et intentos: statuentes, ut post obitum testatoris, infra quindecim dies, heres ab ipso parochiali presbytero requisitus, ipsius testamenti seu uoluntatis ultime eidem sacerdoti dare transcriptum seu translatum, quo ad pias causas, et piis usibus deputata, expensis legatariorum teneatur, ad quod ab eodem presbytero per censuras ecclesiasticas compelli ualeat ipse heres:</p>
                    <p>Insuper statuentes, ut legantur publice tunc, proxima die Dominica uel festiua, legata supradicta; ut quid cui legatum fuerit, uel relictum, minime ignoretur: adiicientes, ut sacerdos qui hoc legerit, pro persona, que legatum, seu relictum huiusmodi fecerit, Dominum deprecetur, et ad rogandum pro ipsa persona subditos suos siue parochianos moneat, et inducat ut saltem oracionem Dominicam dicant.</p>
                </div>
                <div>
                    <head>Capitulum 10</head>
                    <p>Item excommunicentur omnes illi, qui solicitant, monent, inducunt, aliquo modo, aliquam uel aliquem, per se, uel per alium, ut dimissa sua ecclesia parochiali uel matrice, ad aliam se transferant, sepulturam ibi ecclesiasticam eligendo.</p>
                    <p>Adiicientes, ne quis clericus seu alia persona, testatoris uoluntatem seu ordinacionem impediat, uel ad impediendum, per se, uel per alium prestet consilium, auxilium, uel fauorem, in preiudicium alicuius ecclesie, uel ecclesiastice persone.</p>
                    <p>Et si quis contra fecerit, ipso facto excommunicacionis sentencia sit ligatus, donec a suo diocesano absolucionis beneficium meruerit obtinere.</p>
                </div>
                <div>
                    <head>Capitulum 11</head>
                    <p>Item uolumus et mandamus, quod in dictis exigendis iura canonica obseruentur.</p>
                </div>
                <div>
                    <head>Capitulum 12</head>
                    <p>Item statuimus, quod si quis confitebitur se credere prauitatem hereticam: item si quocumque modo commiserit simoniam: item clerici excommunicati maiori excommunicacione, uel interdicti aut suspensi, si ante absolucionem diuina officia celebrarent, scilicet missam cantando, euangelium, epistolas, uel alias horas canonicas dicendo, et faciendo principaliter officium suum in ecclesia: item clerici per saltum promoti, aliquo ordine pretermisso: item clerici, qui ab aliquo episcopo se fecerunt ordinari, episcopi sui licencia non obtenta: item incendiarii: item illi, qui tractauerunt in malos usus Eucharistiam siue chrisma: item illi, qui suos filios occiderunt: item illi, qui facto, uerbo, consensu, uel aliquo modo, homicidium perpetrarunt: item sacrilegi et uiolatores ecclesiarum: item illi, qui luxuriam expleuerunt cum matre, uel sorore, uel cum alia consanguinea sua, uel uxore fratris, uel cum sanctimoniali consecrata, uel qui uiolenter uirginem deflorauerunt: item illi, qui in ecclesiis luxuriam commiserunt: item illi qui cum Iudea uel Saracena uel bruto animali coire ausu temerario, uel alias contra naturam, presumpserunt: item mulier, que de adulterio recepit infantem, quem maritus eius credit esse suum, propter quem legitimi liberi fraudantur hereditate paterna: item qui mulieribus aliquid fecerunt, propter quod fecerunt abortiuum, uel non concipiunt; mulier contra si hoc fecerit, uel sibi procurauerit fieri: transmittantur absoluendi per ipsos episcopos, si id eis de iure competit; alioquin, cum eorum litteris, ad sedem apostolicam transmittantur.</p>
                </div>
                <div>
                    <head>Capitulum 13</head>
                    <p>Item, illi qui contra aliquos falsum tulerunt testimonium in aliquibus causis: item qui contractis sponsalibus cum aliquibus prestito iuramento, et non dissolutis, postmodum contrahunt cum aliis sponsalia, uel matrimonium, contra iuramentum prius prestitum temere ueniendo.</p>
                    <p>Item illi, qui excommunicati, uel nominatim interdicti, a quocumque iudice, ingerunt se Diuinis in ecclesia ante absolucionem, inuito proprio sacerdote, nec ad monicionem sacerdotis uolunt exire de ecclesia, Diuinum officium perturbantes.</p>
                    <p>Item clerici, qui scienter celebrauerunt in ecclesia interdicta.</p>
                    <p>Item illi qui in coemeterio ecclesiastico, interdicto supposito, presumunt scienter excommunicatorum corpora sepelire.</p>
                    <p>Item, si aliqui abstulerunt, subtraxerunt, aut fore fecerunt, uel qualitercumque illicite acquisierunt, rapuerunt, seu decimam retinuerunt: nisi sciatur, quibus personis certis uel locis predicta de iure fuerint emendanda.</p>
                    <p>Item de his, qui in testamento seu ultimis uoluntatibus, pro forefactis incertis reliquuntur, emendandis, uel eciam diuidendis.</p>
                    <p>Statuimus omnes casus supradictos, ad episcoporum audientam, ab omnibus confessiones audientibus, specialiter reseruandos: inhibentes, quod illi, qui confessiones audiunt, se intromittere non debeant de absolucionibus peccatorum, nisi persone que in aliquos predictorum casuum inciderint, fuerint adeo senes uel ualetudinarie, quod ad episcopos, uel eorum penitenciarios, uenire non possint; uel nisi fuerint in mortis articulo constitute.</p>
                    <p>Et tunc eis nihilominus iniungantur, quod si recupauerint sanitatem, pro predictis se debeant episcoporum aspectibus presentare.</p>
                </div>
                <div>
                    <head>Capitulum 14</head>
                    <p>Item statuimus quod nullus clericus beneficiatus, nullus in sacris ordinibus constitutus, per se uel per alium emat bladum uel uinum causa reuendendi, uel negociandi, uel huic statuto fraudem aliquam adhibeat.</p>
                    <p>Quod si contra fecerit, incurrat excommunicacionis sentenciam ipso facto: de qua sentencia, nisi per diocesanum possit oblacionis beneficium obtinere: et tunc puniatur in amissione bladi uel uini, seu pretii conuertendi in fabricam ecclesie parochialis: salua eciam pena alia maiori, si diocesano uidebitur imponenda iuxta ipsius contrafacti qualitatem.</p>
                </div>
                <div>
                    <head>Capitulum 15</head>
                    <p>Item ordinamus et statuimus, ut nullus clericus beneficiatus, nullus in sacris ordinibus constitutus, uendat bladum, uel uinum, seu alia uictualia, sub ea forma quod contractus usurarii uerisimiliter presumantur, nec fraudem aliquam per se uel per alium circa premissa adhibeat.</p>
                    <p>Quod si fecerint, in penam amittat rem uenditam, seu pretium, conuertendum in fabricam seu ornamentum ecclesie parochialis, iuxta maiorem necessitatem et utilitatem ecclesie antedicte.</p>
                </div>
                <div>
                    <head>Capitulum 16</head>
                    <p>Item statuimus, quod in omnibus ecclesiis, quarum redditus et prouentus annuatim attingunt summam xv. lib. Turon. expensis dumtaxat, que fiunt in colligendo et reponendo deductis, fiant calices argentei ab ipsarum rectoribus infra annum.</p>
                </div>
                <div>
                    <head>Capitulum 17</head>
                    <p>Item statuimus eciam, ut episcopi Arelatensis prouincie, rectores ecclesiarum uel alii, qui ad hoc de consuetudine tenentur, compellantur ad reficiendas ecclesias rurales, et alias domos quaslibet, et alias officinas eisdem ecclesiis necessarias, et seruitoribus earundem, prout ipsis qui hoc tenentur facere proprie suppetunt facultates.</p>
                </div>
                <div>
                    <head>Capitulum 18</head>
                    <p>Item statuimus, quod usurarii publici, et adulteri, publice denuncientur excommunicati diebus Dominicis et festiuis.</p>
                </div>
                <div>
                    <head>Capitulum 19</head>
                    <p>Item statuimus, quod omnes sacerdotes curam animarum habentes, de bonis ipsarum ecclesiarum emant chartularia, in quibus quolibet anno, saltem in Quadragesima, conscribant nomina parochianorum, qui ad penitenciam uenerunt, et dicta chartularia teneant et custodiant diligenter, ipsa, quando ab ecclesia recesserint, penes ecclesiam dimittentes.</p>
                    <p>Nomina autem illorum, qui in Quadragesima non fuerint ad confessionem faciendam proprio sacerdoti, uel alii de licencia ipsius, in synodo post Pascha, per proprios sacerdotes in scriptis ad diocesanum episcopum deferantur.</p>
                    <p>Et si contigerit, quod religiosi, aut alii confessiones audiant, presertim in Quadragesima, de parochia alicuius: nomina sibi confitentium, infra octauam Pasche, in scriptis tradant proprio sacerdoti, ut sic parochialis sacerdos certitudinem habeat de confessionibus subditorum, ad fraudulentas quorumdam parochianorum uersucias euitandas, et animarum pericula euitanda.</p>
                    <p>Adiicimus eciam huic statuto, quod si parochianum alicuius mori contingat, de cuius confessione facta infra annum non constat proprio sacerdoti, non tradatur ecclesiastice sepulture absque diocesani episcopi licencia speciali.</p>
                </div>
                <div>
                    <head>Capitulum 20</head>
                    <p>Et quoniam parochialibus presbyteris curam animarum habentibus specialiter et precipue cura commissa est animarum: statuimus inhibentes, quod infirmantium confessiones, nonnisi per ipsos parochiales presbyteros, si haberi potuerint, uel per alios presbyteros seculares uel religiosos, de ipsorum licencia, audiantur: quam licenciam dari uolumus et precipimus ab eisdem liberaliter et libenter, cum fuerint requisiti.</p>
                </div>
                <div>
                    <head>Capitulum 21</head>
                    <p>Statuimus eciam, ut predicti parochiales presbyteri, ecclesias quarum curam habent, usque ad synodum post festum B. Luce, non dimittant, nec ad alias se transferant, nec curam deserant animarum, donec de cura sibi commissa coram prelato suo reddiderint racionem.</p>
                </div>
                <div>
                    <head>Explicit</head>
                    <p>Actum Arelat. in ecclesia Beati Trophimi, ibi generali concilio congregato.</p>
                </div>
                <div>
                    <head>Footnotes</head>
                    <p>[1] Gap marked with &quot;. . . . . . . .&quot;.</p>
                    <p>[2] Gap marked with &quot;...&quot;</p>
                </div>
            </div>
        </body>
    </text>
</root>
