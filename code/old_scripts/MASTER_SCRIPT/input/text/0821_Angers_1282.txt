Idem in synodo Penthecostes anno Domini Mo CCo LXXXo IIo.
De locis statutis pro jurisdictione inferiorum.
De citatione sine litteris non facienda.
Cum in dyocesi Andegavensi grave scandalum ortum esset, super eo quod nonnulli archidyaconi, archipresbiteri et decani subditi nostri extra civitatem Andegavensem causas et placita in locis pluribus, quam soliti essent, audirent et tenerent, et eciam ex eo quod ipsi haberent plures solito apparitores, qui homines sine litteris citabant et ab ipsis pecuniam illicite extorquebant, die sabbati post Penthecosten, constitutis coram nobis Andegavi in camera nostra et consencientibus Oliverio, archidyacono Andegavensi, Guillermo, archidyacono Transligerensi et Laurencio, archidyacono Transmeduanensi in Ecclesia Andegavensi, Stephano Andegavensi, Guillermo Burgoliensi, Johanne de Fixa, Johanne de Ludio et Hamone Salmuriensi archipresbiteris, Oliverio de Camilliaco, Gervasio de Maugia, Guillermo de inter Sertam et Meduanam, Guillermo de Credonio et Hamerico de Candeio decanis, super premissis ita duximus ordinandum, videlicet quod archidyaconus Andegavensis in civitate Andegavensi et apud Baugeium causas et placita tenebit et audiet, et non in pluribus aliis locis.
Item, tres apparitores habebit, unum in civitate Andegavensi et duos extra.
Item, archidyaconus Transligerensis, in civitate Andegavensi, apud Salmurium et apud Brechesac, et non in pluribus locis, causas et placita audiet et tenebit, et, pro tribus locis, tres tantum apparitores habere poterit et non plures.
Item, archidyaconus Transmeduanensis in civitate Andegavensi, apud Castrum Gonterii et apud Leonum, causas et placita audiet et tenebit et, pro tribus locis, tres tantum apparitores habebit.
Item, archipresbiter Andegavensis in villa Andegavensi, et non alibi, causas audiet et tenebit placita, et unum tantum apparitorem habebit.
Item, archipresbiter de Burgolio in duobus locis tantum, videlicet apud Burgolium et apud Longum Vadum, causa audiet [1] et placita tenebit et duos tantum apparitores habebit.
Item, archipresbiter de Fixa in duobus locis tantum, videlicet apud Fixam et apud Durum Stallum, causas audiet [2] et placita tenebit et duos tantum apparitores habebit.
Item, archipresbiter de Salmuro in duobus locis tantum, scilicet apud Salmurum et apud Doadium vel apud Genas, quem illorum duorum locorum, videlicet Doadium vel Genas elegerit et quem eligere tenetur infra octo dies, et in quorum uno tantum ex tunc una cum Salmuro, causas audiet et [3] placita tenebit et duos tantum apparitores habebit.
Item, decanus de Camilliaco in duobus locis tantum, videlicet apud Camilliacum et apud Toarceium, causas et placita audiet et tenebit et duos tantum apparitores habebit.
Item, decanus de Maugia in duobus locis tantum, videlicet apud Sanctam Crucem de Rupeforti et apud Montem Rebelli, causas et placita audiet et [4] tenebit et duos tantum apparitores habebit.
Item, decanus de inter Sertam et Meduanam, in duobus locis tantum, videlicet apud Castrum Novum et apud Champigné, causas audiet et placita tenebit, et duos tantum habebit apparitores.
Item, decanus de Credonio, in duobus locis tantum, videlicet apud Credonium et apud Segreium, causas audiet et placita tenebit, et duos tantum apparitores habebit.
Item, decanus de Candeio, in duobus locis tantum, videlicet apud Candeium et apud ..., causas audiet [5] et placita tenebit et duos tantum apparitores habebit.
Item, ordinamus quod nullus apparitor predictorum aliquem citare possit sine litteris, nisi in parrochia et villa de qua dictus citatus fuerit oriundus vel [6] in qua mansionem suam habebit, vel nisi a domino suo vel ejus vices gerente super hoc mandatum receperit speciale.