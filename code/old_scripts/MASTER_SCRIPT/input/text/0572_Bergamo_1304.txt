In Apostolo legitur: Insta opportune, importune, argue, obsecra, increpa in omni patientia et doctrina. 
Et in Isaia: Clama, ne cesses: quasi tuba exalta vocem tuam et annuntia populo scelera eorum et domui Jacob peccata eorum. 
Quare praedictorum auctoritatibus excitati, ad Cleri nostri correctionem oculos dirigentes. 
Nos Joannes, Dei et Apostolicae Sedis gratia Episcopus Pergam., de Fratrum nostrorum Capituli Ecclesiae Pergam, consilio ed assensu, facimus, edimus, firmamus, sancimus, promulgamus et pubblicamus, pontificali auctoritate qua fungimur, hac sacra Synodo approbante, ac omni modo et jure quo melius possumus, ordinamus infrascripta Statuta, sanctiones, prohibitiones, monitiones et constitutiones, perpetuo valitura, quae honori Cleri Pergam, et animarum saluti vidimus expedire. 
Ea in praesenti Synodo recitantes: aliis tamen Nostris Praedecessorumque nostrorum constitutionibus, prohibitionibus et statutis, quae istis non includuntur, in suo nihilominus robore duraturis. 
Et ea omnia et singula, sub poenis in eis insertis, praecipimus inviolabiliter observari. 
Super his et quolibet eorum omnes et singulos Nostrae iurisditionis tam Clericos et Ecclesiasticas personas quam laicas, pro primo, secundo et tertio, et peremptorie commonentes: auctoritate tamen, mandato, et privilegiis Sedis Apostolicae et Legatorum ejus in omnibus semper salvis.
Quoniam quanto crimina execrabiliora sunt, tanto poenam exigunt acriorem; idcirco praesenti Constitutione districtius inhibemus universis tam Clericis quam laicis jurisdictionis nostrae utriusque sexus, cujuscumque status, ordinis vel conditionis existant, eosque pro primo, secundo, tertio et peremptorie monemus et obsecramus in Dom. Jesu. Christo, ne Corpore aut Sanguine nostri Redemptoris, seu Chrismate aut Oleo sancto, vel aliquibus aliis ecclesiasticis Sacramentis, seu aliter aliquod maleficium aut veneficium facere aut docere, vel ipso sic facto uti praesumat, neque divinationes vel incantationes pro aliquo morbo seu aliqua causa facere seu exercere, aut fieri facere audeat quoquomodo. 
Quicumque vero praesentis Constitutionis transgressor exstiterit in aliquo casuum praedictorum, si laicus fuerit, se ipso facto sententia excommunicationis adstrictum et inhabilem perpetuo ad recipiendum ordinem clericalem seu aliquod beneficium ecclesiasticum obtinendum auctoritate hujus constitutionis esse cognoscat. 
Si vero fuerit Clericus vel ecelesiastica persona, ipsum in iis scriptis excommunicationis vinculo innodamus, omnibusque beneficiis ecclesiasticis perpetuo privamus eumdem, ac inhabilem reddimus ad alia in futurum etiam obtinenda; nisi forte poenitentia ductus super hoc dispensationis beneficium meruerit obtinere. 
Si quis insuper Clericus aiit Ecclesiastica persona nostrae jurisdictionis in aliquo criminum praedictorum manifeste fuerit deprehensus, aut in figura judicii super ipso confessus fuerit vel convictus, ipsum talem decernimus degradandum, et postquam degradatus fuerit, tradendum judici saeculari, secundum jura Canonica et Imperiailia puniendum.
Quum Sancti Canones locorum incendiarios, praedones, falsarios ac falsum testimonium perhibentes plurimum detestentur: irrefragrabiliter ordinamus, quod nulla persona civitatis et dioecesis Pergam, domos Ecclesiarum vel alia pia loca seu bona quaecumque scienter et injuriose comburere, depraedari, seu rapere presumat vel procuret, seu consentiat quod ab alio comburantur, aut hujusmodi praedonibus et raptoribus praestet opem, consilium vel favorem. 
Quodque nullus Clericus aut ecclesiastica persona seu etiam laicus in judicio ecclesiastico vel civili falsum testimonium, in alterius detrimentum, malitiose perhibere praesumat aut procuret ab alio perhiberi. 
Nec instrumentum publicum aut scripturam aliam seu monetam falsam conficiat, seu per alium confici consentiat vel procuret, vel eis scienter utatur. 
Nec literas alicujus Praelati vel judicis falsificet, seu falsis scienter utatur in juris praejudicium alicui. 
Qui vero praesentis nostrae Constitutionis transgressor exstiterit in aliqua sui parte, eum ex nunc pro tunc excommunicationis vinculo innodamus; et insuper, si Clericus extiterit, omni beneficio ecclesiastico perpetuo sit privatus: aliis poenis contra tales a jure impositis in suo robore duraturis.
Prohibemus ne quis Clericus aut Ecclesiastica persona ludum teneat taxillorum, sed nec mutuet ludentibus ad taxillos.
Quicumque vero contrafecerit in aliquo casuum praedictorum, illum ex nunc in libris viginti quinque Imperialibus Camerae Ordinarii condemnamus, quam condemnationem ad decem dies [1] ipso facto poenam suspensionis incurrat.
Appellationem autem ludi taxillorum ludum alearum non intelligimus continere.
Desiderantes quantum cum Deo possumus utilitatibus concurrere populi Pergam, praesenti prohibemus edicto, ne aliquis Clericus vel Ecclesiastica persona, contra vetitum comunis Pergam., quod et nostrum vetitum esse censemus, victualia aliqua praesumat conducere vel tempsare. 
Qui vero contra fecerit, illum ex nunc in libris decem Imperial. vice qualibet esse decernimus condemnatum, Episcopali vel Capituli Pergam., si sedes vacaret, Camerae applicandis.
Et nihilominus vidualia et bestias ea deferentes amittat, in pios usus et pauperum convertenda, nisi forsitan iidem Clerici et Ecclesiasticae personae victualia provenientia ex terris Ecclesiarum seu monasteriorum suorum ad ipsas Ecclesias seu monasteria conducerent, quos in hoc casu constitutione hujusmodi non intendimus comprehendi.
Cum in augendo numero Clericorum, delectus eo exquisitor sit habendus, quo specialius coeteris esse debent jure speculum et virtutis exemplum: Nos, aliquorum versutiis obviare volentes, qui non ex devotionis fomite, sed in fraudem aliorum, praetermisso Episcopo suo, ab inferioribus Praelatis se tonsurari procurant, universis et singulis nostrae jurisdictionis ascribi cupientibus militiae clericali, ne characterem clericalem ab aliquo recipiant praeterquam ab Episcopo Pergam, vel Praelato alio ab Episcopo ipso, vel ejus Vicario in Spiritualibus, si idem Episcopus degeret in remotis, seu, Episcopali sede vacante, a Capitulo vel Vicario generali Capitulari Pergam, ad hoc commissam potestatem habente, universis ac singulis Abbatibus, Prioribus, Archipresbyteris, Praepositis, Praelatis, Rectoribus et Presbyteris Civitatis et Dioecesis Pergam., ne ipsum characterem et primam tonsuram seu ordines clericatus eis conferant districtius inhibemus, collationes hujuscemodi, quantum Nobis a jure permittitur, reprobantes.
Plerisque clericalis character imprimitur, qui processu temporis ab ordine clericorum animo divertentes, et per consequens recedentes a privilegio, clericali habitu ordinis praedicti deposito, ad coetum et vitam redeunt laicales, contrahendo ut laici, et se negotiis, officiis et honoribus saecularibus ingerendo, a quibus personae Ecclesiasticae prohibentur. 
Verum, quia ipsorum nonnulli beneficia praesertim ecclesiastica non habentes, nec in sacris ordinibus constituti, non sine fraudis nota et animarum suarum periculo ac scandalo plurimorum, dum pro aliquibus causis criminalibus aut profanis ad saeculare judicium evocantes, illud ipsius privilegii auctoritate declinant, deinde ad ecclesiasticum vocati tribunal, forum saeculare sortitos se asserunt, abutentes per hoc privilegio sumpto, et utrique foro taliter illudentes: Nos Joannes Epis. sumptus, huic pestifero morbo, qui in Civitate et Dioecesi nostris nimis invaluit, congruam intendentes adhibere medelam, praesenti constitutione sancimus, et omni modo et jure quo melius possumus ordinamus, quod si quis Clericorum ejusdem Civitatis et Dioecesis, beneficium ecclesiasticum non obtinens, nec in sacris ordinibus constitutus, habitum deposuerit clericalem, ac coronam non detulerit et tonsuram, seu in habitu laicali officiis et honoribus laicalibus se ingesserit, a quibus Clerici et personae Ecclesiasticae prohibentur, omnis privilegii clericalis sit auctoritate praesentis constitutionis praesidio destitutus, donec, sibi suffragantibus meritis, ad illud canonice fuerit restitutus, et habitum resumpserit clericalem, per ipsum continue tam in tonsura et corona quam in vestibus deferendum. 
Hac constitutione includi etiam declaramus quascumque personas Ecclesiasticas Jurisdictionis nostrae, quibus habere licet familias proprias et uxores si sunt, si habitum deposuerint, aliasque deliquerint, ut de Clericis est narratum.
Ne quis Clericus aut laicus Civitatis et Dioecesis Pergam., cujuscumque Status, ordinis seu conditionis existat, sub observatione infrascripti Statuti causare possit ignorantiam, licet illud ea diuturnitate temporis et ejusdem recitatione frequenti devenire potuerit in publicam omnium audentiam et in notitiam singulorum, subscriptum tamen Statutum Provinciae Mediolani, editum in ejusdem Provinciae Concilio generali, interveniente Auctoritate dicti Concilii pariter et assensu, per bonae memoriae Dom. 
Ottonem quondam Archiep. Mediol., in praesenti Synodo decrevimus publicare. 
Cujus quidem Statuti talis dignoscitur esse tenor: Statuimus quod nulla Ecclesiastica saecularisve persona, cujuscumque ordinis, status, conditionis aut dignitatis existat, Ecclesias Ecclesiarumve possessiones, domos, jurisdictiones, vassallum, earum feudum seu bona et jura quaecumque ad illa spectantia invadere, occupare, usurpare aut rapere seu detinere, vel occupatoribus, invasoribus, detentorius, usurpatoribus et capientibus, consilium, auxilium vel favorem publicum vel occultum, per se vel per alium praestare praesumat. 
Et si quis Ecclesias Ecclesiarumve possessiones, domos, jurisdictiones aut vassallos earum, seu jura aut bona quaecumque ad illas spectantia, invaserit, occupaverit, aut capere seu detinere praesumpserit, Ecclesias ipsas, vel ipsarum jura, possessiones et jura superius nominata, infra duos menses a praesentis constitutionis publicatione in civitate Mediolanensi ac ejus dioecesi, in aliis vero civitatibus nostrae Provinciae et dioecesis earundem, intra similem terminum a quo presens constitutio in eisdem fuerit publicata, libere et absolute dimittat, reddat, restituat ac relaxet, ut ipsis Ecclesiis per illos ad quos de jure in eisdem electio vel collatio aut praesentatio pertinet, de personis idoneis valeat provideri. 
Qui vero contra hujusmodi nostrae Constitutionis tenorem facere vel venire praesumpserit, si fuerit persona Ecclesiastica, quae Ecclesias taliter occupaverit vel detinuerit, non solum Ecclesia taliter occupata vel detenta, venim etiam omnibus Ecclesiasticis beneficiis, quae intra nostram Provinciam obtinet, eum praesentis Concilii auctoritate privamus. 
Si vero eadem persona Ecclesiastica non Ecclesias sed jura promissa, vel aliquod promissorium, detinuerit occupata, et intra tempus praefixum libere et absolute non dimiserit, aut de coetero occupabit, excommunicationis vinculo sit adstricta. 
Quam si spatio duorum mensium sustinuerit animo indurato, ex tunc omnibus beneficiis, quae intra nostram Provinciam obtinet, sit privata. 
Laicus autem, si quod ab Ecclesia obtinet pheudum, perdat et excommunicationis vinculo sit adstrictus, a qua, nisi satisfecerit competenter, non valeat absolutionis beneficium obtinere. 
Quam sententiam, si per tres menses animo indurato et per Dioecesani Pastoris injuriam requirens, infra eundem terminum libere et absolute non restituerit, vel si dictum detentorem requirere non audebit, post denunciationem factam per ipsam in loco publico, quo ad dictum invasorem possit dicta denunciatio pervenire, Ecclesiam vel bona occupata vel invasata non restituerit, terra propria, si quam habet seu tenet alias intra nostram Provinciam, quamdiu invasori obedierit, supposita sit ecclesiastico interdicto. 
Et, nisi ante necessitates ultimas tam Ecclesiastica persona quam, saecularis sibi de hujusmodi absolutione providerit, quamvis in mortis articulo non sit ei, si poenituerit, excommunicationis absolutio deneganda; tamen Ecclesiastica careat sepultura, donec Ecclesia occupata vel detenta per eum, aut jura et bona promissa absolute et libere dimittantur, ac de fructibus ejusdem, ad mandatum Ordinari vel ejus Vicarii, fuerit satisfactum; omnesque Religiosos et Clericos saeculares, qui tales scienter ad Ecclesiasticam sepulturam receperint, ab officio et beneficio per annum decernimus esse suspensos.
Coeterum, quia plus timeri solet quod specialiter injungitur, quam quod generaliter imperatur: nos Joannes Episcopus sumptus, de praedictorum Fratrum nostrorum consilio et assensu, praesenti approbante Synodo, simile Statutum, cum similibus sententiis, poenis, et clausulis, facimus, ac etiam promulgamus, intra terminos nostrae Jurisdictionis perpetuo valiturum et inviolabiliter observandum.
Praecipimus insuper universis et singulis Praelatis Civitatis et Dioecesis Perg., quod infra xv. dies proxime venturos copiam harum Constitutionum accipiant, et eas, anno quolibet saltem semel, coram Confratribus et Suffraganeis suis, studeant cum diligentia publicare.