(1) De administrationibus sede vacante, et de testamentis Praelatorum et rectorum, et de provisionibus successorum. 
UT hi quibus administratio bonorum Archiepiscopalis vel Episcopalis dignitatis competi sede vacante ex consuetudine vel statuto, vel qui ad hoc per capitulum eliguntur, sciant se solam administrationem et custodiam dictorum bonorum habere; statuimus, ultra remedia jam provisa, quod ille qui administrationem hujus exercebit, ad palatium seu hospitium dignitatis praedictae, nisi de expresso consensu totius capituli, se non conferat ad morandum, nec de chartulario seu archivo, vel alio loco ubi teneantur privilegia, instrumenta, seu regesta, libros, seu alias scripturas abstrahat, nisi ipsis pro dicta administratione indiguerit, et tunc de consensu capituli, et praesentibus duobus vel tribus canonicis per ipsum capitulum deputatis; et statim cum ipsis non indiguerit, in loco unde abstracte fuerat restituat seu reponat, nec pro ejus expensis aliquid de dictis bonis recipiat vel expendat, nisi ipsi pro negotiis ipsius dignitatis oporteat de consensu capituli extra suum domicilium proficisci; in quo casu dumtaxat quamdiu circa expeditionem dictorum negotiorum institerit, possit moderatas expensas recipere ac habere, et teneatur futuro ipsius Ecclesie Praelato de tota administratione quam citius commode poterit, fidelem reddere rationem: et quicquid apud ipsum ratione reddita repertum fuerit superesse, necnon privilegia, instrumenta, regesta, libros, et scripturas, aliasque, seu quas de chartulario seu archivo vel alio loco abstraxerint, vel penes se scienter retinuerint, aut nunc habent, infra duos menses dicto Praelato restituant: alioquin nisi restitutionem hujusmodi fecerint de predictis, excommunicationis sententiae se noverint subjacere, statutis et consuetudinibus contrariis non obstantibus quibuscumque. 
Sane frequenter Archiepiscopus et Episcopi ex privilegio sedis Apostolicae testantur etiam de bonis intuitu Ecclesiae acquisitis, vel alias, quantum eis a Jure permittitur, de bonis suis ordinant et disponunt. 
Caveat dictus administrator et etiam capitulum diligenter, quod exsecutionem testamenti, vel ordinationem seu dispositionem factam canonice non impediant vel perturbent, nec aliquid scienter malitiose vel dolose occupent vel faciant occupari de bonis defuncti Praelati; sed ea libere permittant exsecutoribus testamenti Praelati defuncti: alias si quae de bonis ipsius defuncti, utpote dicitur, praesumpserit occupare, vel hactenus praesumpserint, et infra mensem ex quo fuerint requisiti plenarie non restituerint exsecutoribus supradictis, ipso facto sententiam excommunicationis incurrant. 
Et quia ut plurimum successor Praelati defuncti qui condidit testamentum, petit de bonis defuncti provisionem usque ad novos fructus, ex quo semper sequuntur litigia, et dicta bona in litigiorum anni fructibus expenduntur; nos volentes hoc evitare, decernimus, quod si successor Archiepiscopi vel Episcopi, aut cujuslibet Praelati collegiatae Ecclesiae, vel rectoris seu vicarii perpetui Ecclesiae parochialis fructibus post mortem praedecessoris sui collectis, et postea colligendis, contentus esse noluerit, sed provisionem de bonis sui praedecessoris petierit; computentur fideliter omnes fructus, reditus, et proventus dictae dignitatis, vel parochialis Ecclesiae totius anni quo vacavit, qui annus incipiat a Kal. Maji, et dividantur inter defunctum et successorem pro rata temporis illius anni quo quilibet praefuit dictae dignitati vel Ecclesiae, et ipsius onera supportavit. 
Hoc autem extendi nolumus ad alia Beneficia, cum eadem obtinentes non habeant tot onera supportare, sed servetur in eis quod est de jure et statuto, vel consuetudine approbatis. 
Hujusmodi vero provisionem ad rectores vel vicarios perpetuos Ecclesiarum parochialium extendi non intendimus, in dioecesibus ubi aliud de statuto vel rationabili consuetudine est obtentum. 
(2) Quod Praelati et clerici possint libere abstrahere de quolibet loco reditus suos, et quod non exigatur ad hominibus suis retro decima, per dominos temporales. 
LIcet iniquum sit dispositionem bonorum suorum liberam ingenuos homines non habere, ut testantur expresse legitimae sanctiones; quorundam tamen temporale dominium obtinentium temeritas praesumptuosa excrevit, quod fructus qui ex Beneficiis Ecclesiasticis proveniunt, seu habentur, de locis suo dominio seu jurisdictioni subjectis extrahi non permittunt, nec clerici seu personae Ecclesiasticae eisdem fructibus libere uti possunt, nec pro eorum utilitatibus, seu necessitatibus, liberam alienationem facere de eisdem; immo ipsos quandoque in certis locis et certo pretio, praedicti, seu qui ex caussa emptionis, vel alias ipsos fructus percipiunt nomine eorundem, habent inviti vendere, nec eosdem possunt de loco ad locum transferre libere, quod cedit in ipsorum clericorum, ac personarum Ecclesiasticarum, et Ecclesiarum etiam maximum detrimentum. 
Nonnulli etiam eorundem retro decimam, seu aliam certam partem de fructibus, quos homines Ecclesiarum et locorum Ecclesiasticorum colligunt cum maximis laboribus et expensis, ab ipsis hominibus invitis indebite exigunt et extorquent, in suarum grave periculum animarum. 
Unde cum nostro incumbat officio, praedicta quae exemplo perniciosa sunt, ac periculosa etiam animabus, et contraria Ecclesiasticae libertati, de Tarraconensi provincia penitus exstirpare; sacro approbante Concilio ea de caetero fieri prohibemus, quoscumque qui aliquid fecerint de praedictis, et dantes ad ea consilium, auxilium, vel favorem, excommunicationis sententia innodantes. 
Ordinariis nihilominus in virtute sanctae obedientiae injungentes, ut cum eis constiterit in praedictam excommunicationis sententiam incidisse, eosdem excommunicatos faciant publice nunciari, nec eisdem Beneficium absolutionis impendant, donec a praedictis destiterint, et de damnis per eosdem praedictorum occasione illatis satisfecerint competenter. 
Praecipientes etiam, quod hoc statutum faciant per Ecclesias suarum dioecesum, de quibus utilis eis videbitur, solenniter publicari. 
(3) Quod Episcopi denuncient et faciant denunciari excommunicatos illos qui mandant usuras solvi, vel impediunt ne reputantur. 
PRo animarum salute provisum exstitit in Concilio Generali, reprobando usurariam pravitatem, quod officiales quicumque, qui ut solverentur usurae, vel qui cum solutae repererentur, non restituerentur plene ac libere, scienter praesumerent judicare, excommunicationis sententiam minime metuentes, immo predicta in ipso statuta Concilio contemnentes, in suarum grave periculum animarum, contra ea facere non formidant; et licet ob hoc contra tales ad denunciandum eosdem esset per Ordinarios procedendum; tamen plures ex eis circa hoc se exhibent negligentes. 
Ideo nos hujusmodi submovere negligentiam cupientes, sacro approbante Concilio, omnibus Ordinariis Tarraconensis provinciae in virtute sanctae obedientiae, et sub divini obtestatione judicii duximus injungendum, ut cum eis constiterit aliquos officiales vel judices infra eorum jurisdictionem contra praedicta fecisse, quae in dicto Concilio salubriter sunt statuta; eosdem ut excommunicatos faciant publicari: ut sic praedicti et a judicandi officio excludantur, et ad reconciliationis gratiam facilius reducantur. 
(4) Quod Episcopus qui ad Concilium venire non potest, procuratorem non faciat illum quem capitulum facit, vel e converso; et quod Abbates mittant procuratores sui Ordinis. 
QUia interdum contingit, quod Episcopi qui ad Provincialia Concilia venire personaliter sunt adstricti, nisi praepeditione canonica fuerint praepediti, illos procuratores constituunt qui ad ipsa Concilia procuratores per eorum capitula transmittuntur; Abbates et praedictos, vel alios saeculares clericos procuratores constituunt ad praedicta, ex hocque honor Tarraconensis Ecclesiae et Concilii minuatur, et salubritas Concilii, quae in multis consistit, potius quam in paucis, subtrahatur circa ea quae in ipsis Conciliis imminent facienda; iccirco sub virtute sanctae obedientiae praedictis injungimus, ut cum ipsi Episcopi venire ad ipsa Concilia personaliter fuerint legitime impediti, procuratores constituant viros providos et discretos, alios ab illis qui per earum capitula; et capitula alios ab illis qui per Episcopos fuerint constituti. 
Et Abbates etiam in dicto casu religiosos sui Ordinis, vita et honestate probatos, qui salubre sciant dare consilium in agendis, si Dei et nostram voluerit vitare ultionem. 
Et qui contrarium fecerit, ad arbitrium Archiepiscopi de inobedientia puniatur. 
