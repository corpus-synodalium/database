In Christi nomine amen.
In praesentia mei notarii et testium subscriptorum ad haec vocatorum et rogatorum specialiter reverendus in Christo Pater et dominus dominus Paulus Dei, et Apostolicae sedis gratia episcopus lucanus de, et cum consilio et consensu venerabilium virorum Dominorum Philippi de Rubeis, et Johannis Cellini canonicorum ecclesiae lucanae, nec non Domini Lucae prioris ecclesiae Sanctorum Johannis et Reparatae lucanae, et presbyteri Lippi rectoris ecclesiae Sanctorum Antonii et Paulini lucanae ad haec commissariorum, et deputatorum a synodo generali cleri lucanae civitatis, et dioecesis lucanae, et per ipsam synodum celebratam die duodecima mensis Novembris anno Nativitatis Domini millesimo trecentesimo septuagesimo quarto indictione tertiadecima, ut de hujusmodi commissione patet, publico instrumento manu mei Antonii notarii infrascripti, reservata sibi domino episcopo de, et cum consilio et consensu ipsorum commissariorum etiam alia potestate et mandato, tam infrascriptas constitutiones, quam alias omnes et singulas constitutiones episcopatus lucani corrigendi, reformandi, minuendi, tollendi, cassandi, abolendi, et facendi, et eisdem omnibus, et singulis addendi in totum, et in partem, ut sibi domino episcopo de et cum dictorum consilio et consensu videbitur, et placebit pro bono statu et quieto ecclesiae lucanae, et suorum jurium, et honorum, addidit constitutioni synodali episcopatus lucani de dolo et contumacia C. XXV, sic videlicet: et praedicta omnia, et singula in omnibus, et per omnia observantur, et vendicent etiam sibi locum, tam pro pendentibus, quam praesentibus, et futuris quibuscumque in omnes et singulos homines et personas terrarum, et villarum Massagrosae, Fibbiallae, Gualdi, et Riscetri jurisdictionis temporalis lucani capituli, vel qui, seu quae alias in ipsis terris, et villis, vel aliqua earum ratione delicti, contractus, rei, domicilii, seu alias quomodolibet sortiti sunt, vel sortirentur forum.
Item de, et cum consilio et consensu praedictorum commissariorum addidit constitutioni synodali dicti episcopatus sub rubrica, quod impedientes jura episcopatus, et capituli, et aliarum ecclesiarum sint excomunicati cap. LXXIII, sic videlicet.
Et insuper in omnes et singulos, et quemlibet eorumdem, qui advocando, vel procurando, seu quomodolibet patrocinando publice, vel occulte, directe, vel indirecte aliquid facerent, vel attentarent contra honorem, statum, vel jurisdictionem dictorum domini episcopi, et capituli comuniter, vel divisim, aut quominus in dictis omnibus et singulis terris, et villis, et qualibet earumdem, et in homines, et personas, ac incolas, et alias sortitos, seu qui sortirentur ratione domicilii, delicti, contractus, rei, vel alias quomodolibet forum dictarum terrarum, et villarum, et cujuslibet earumdem, videlicet praefatus dominus episcopus in dictis suis terris, et villis, et qualibet earum, et dictum capitulum in dictis suis terris, et villis, et qualibet earum omnimoda jurisdictione, et totali, dominio temporali et imperiali plene et libere utantur, gaudeant, ac uti, et gaudere possint, et debeant, aut quominus ipsae terrae, et villae, seu aliqua earumdem, vel homines, et personae ac incolae earumdem terrarum, et villarum, et cujuslibet earum, videlicet illarum dicti domini episcopi, ab ipsius obedientia, subjectione, vel devotione, aut eidem domino episcopo, et suae curiae, et videlicet illarum dicti capituli ab ipsius obedientia, subjectione, vel devotione, aut eidem capitulo, et suae curiae aliqualiter subtraherentur, vel se subtraherent, seu plenarie parerent in omnibus, et singulis quibuscumque omnimodae jurisditionis, et totalis dominii temporalis, et imperialis, canonica monitione praemissa, hujusmodi constitutionis tenore in hiis scriptis excomunicationis sententiam promulgamus.
De quibus omnibus supradictis praefatus dominus episcopus mandavit mihi Antonio notario publico infrascripto, et suae curiae scribae, ut publicum conficiam instrumentum, et quod dictas additiones apponam singulariter singulis capitulis supradictis, ut sunt factae.
Acta sunt haec omnia in civitate Lucae in palatio episcopali lucano praesentibus venerabilibus viris domino Nicolao Conticini plebano plebis de Tripallo lucanae dioecesis, domino Johanne plebano plebis S. Mariae in Tiberina dioecesis civitatis Castelli, et presbytero Ser Gramaticho testibus ad hoc vocalis, et rogatis specialiter sub anno Nativitatis Domini millesimo trecentesimo septuagesimo quinto indictione tertiadecima die ultima mensis Aprilis et ego Anthonius quondam Johannis de Ancona publicus imperiali auctoritate notarius, et nunc notarius, et scriba curiae episcopalis lucanae praedictis omnibus, dum, ut praemittitur, agerentur, interfui die et loco praedictis una cum testibus adnotatis, et ea, licet ab alio, de mei tamen licentia, et mandato scripta publicavi, et me subscripsi, apponens signum mei tabellionatus manu propria in fidem, et robur omnium praemissorum de mandato dicti domini episcopi.