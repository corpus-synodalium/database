Idem Nicholaus in synodo sancti Luce anno Domini millesimo LXXVIIo.
(1) Ne capellani titant vel moneant sine mandato.
Ne littere exsequantur donec fuerint exsecute.
Volentes subditorum utilitatibus providere, statuimus ut rectores ecclesiarum parrochialium civitatis et dyocesis Andegavensis, capellani et clerici eorum judicum ecclesiasticorum mandata que exsequuntur fideliter faciant, nec citacionem aliquam vel monicionem faciant, nec aliquos denuncient excommunicatos nominatim, nisi prius a judicibus super hoc recepto mandato, preterea quod aliquas litteras non sigillent gracia, odio, favore vel pretio quousque contenta in ipsis litteris fuerint executa.
Transgressores graviter puniemus.
(2) De horis ad notam dicendis.
Scriptum est: In ecclesiis laudabo te, Domine, propter quod statuimus ut priores prioratuum civitatis et dyocesis Andegavensis cum monachis suis, item rectores cum clerico vel clericis suis, saltem in diebus dominicis et festivis IX lectionum cantent seu dicant ad notam matutinas et vesperas intra ecclesias eorumdem.
(3) Potando nomine matrimonii non contrahuntur matrimonium vel sponsalia.
Intelleximus nonnullos volentes et intendentes matrimonium ad invicem contrahere nomine matrimonii potare et per hoc credentes se ad invicem matrimonium contraxisse, carnaliter se commiscent.
Unde cum per hoc nullum matrimonium contrahatur et, ob hoc quoniam plures fuerint jam decepti, vobis firmiter injungimus quod frequenter et publice in ecclesiis parrochialibus vestris dicatis quod per predicta hujusmodi, nec matrimonium, nec sponsalia contrahantur.
(4) De questoribus.
Quoniam alias statutum exstitit ne chartula aliqua questorum admittantur, nisi appareant sigillata nostro vel officialis nostri sigillo, cum questores multa falsa in chartulis invenerimus scripsisse.
Huic statuto duximus inserendum, inhibentes rectoribus et capellanis Andegavensis dyocesis ne aliquem questorum in ecclesiis suis ad predicandum vel suas indulgencia aut beneficia exponenda admittant, nisi super hoc a nobis licenciam obtinuerint et hoc appareat litteris nostris vel officialis nostri, prout superius est expressum, sed ipsimet rectores vel capellani dictas indulgencias et beneficia parrochianis suis exprimant et exponant, prout in litteris nostris vel officialis nostri viderint contineri.
(5) Ne monachi accipiant ecclesias vel capellanias deserviendas.
Quoniam omnis actio proprietatis habende a monachis est tollenda, statuimus ut nullus monachus ecclesiam vel capellaniam pro salario aut pensione aut mercede deserviendam assumat.