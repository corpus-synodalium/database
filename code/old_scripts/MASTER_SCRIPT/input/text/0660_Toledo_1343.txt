Inscriptio [1].
Hec que sequitur fuit facta in synodo.
Ne archidiaconi et alii prelati inferiores exigant tallias siue exactiones a clericis [2].
Ad perpetuam rei memoriam.
Nos Egidius, etc.
Cum intuitus nostre considerationis extenditur ad ea que per diuersas personas [3] nobis frequentibus et querelosis clamoribus nuntiantur, vehementi admiratione et graui nimirum turbatione excitati, cogimur, ad reprimendum quorumdam liuorem, congrua remedia adhibere.
Sane quia nonulli inferiores prelati ciuitatis et diocesis Toletane exquisitis coloribus presbyteros et clericos nostre diocesis, ceca cupiditate lucra sectantes, talliant et collectizant, cum tamen iure cautum esse noscatur quod archidiaconi siue quiuis alii inferiores nullas exactiones siue tallias in presbyteros seu clericos exercere presumant.
Idcirco, nos, ne quasi negligentes et tepidi alienam culpam nostram facere uideamur, synodo approbante, archidiaconis ecclesie nostre et archipresbyteris in quibusuis aliis districte inhibemus ne exactiones siue tallias ab eisdem presbyteris et clericis ciuitatis et diocesis Toletane uel ab aliquo eorum quouis modo sine licentia nostra exigant uel recipiant.
Quod si quisquam presbyterorum aut clericorum eo pretextu aliquid eis exsoluerit, penam quadrupli, nobis et successoribus nostris applicandam, irremisibiliter incurrat, et nichilominus archipresbyteri et uicarii qui ad hoc assensum prebuerint fructibus omnium beneficiorum que in ciuitate et diocesi Toletana obtinuerint illo anno eo ipso nouerint se priuatos, quorum medietas ecclesiis in quibus illa beneficia obtinent, alia uero medietas mense nostre applicetur.
Si tamen archipresbyteros et clericos ueniendo ad synodum uel alias pro utilitate communi expensas aliquas facere contigerit, uolumus quod tales expense, non per eos, set per nos et successores nostros uel deputandos a nobis uel ab eis taxentur, et tunc colligantur et non antea.
Contrarium uero facientes pene subiaceant supra dicte.
Datis apud Botzam [4], Toletane diocesis, kalendas Octobris, anno Domini m.ccc.xliij., quo die synodus extitit terminata.
Sub sigilli nostri impressione, in testimonium premissorum.