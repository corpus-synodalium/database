Locus LVus.
Anno Domini millesimo tricentesimo, tricesimo tercio.
(1) Addiciones facte per venerabiles et discretos viros dominos G., abbatem Viconiensis monasterij, A, maiorem archidiaconum, G., decanum ecclesie Cameracensis, et Johannem Cardiele, decanum Cadomensem, commissarios speciales in hac parte a reuerendo jn Christo patre domino G., Dej gratia Cameracensi episcopo, anno Domini Mo CCCo XXXIIIo, jn die sancte synodj celebrate in eadem die beati Remigij in capite octobris.
Et primo addendo statuto loquenti super certa taxatione jmposita pro quolibet sigillo apposito in executione litterarum curie Cameracensis, in hunc modum: Statuentes etiam quod nullus presbiter nec curatus de cetero sigillum suum seu ecclesie sue det ad censam seu firmam alicuj; et ipsemet seu ipsius vicesgerens deferat et sigillet, ubi fuerit sigillandum, nisi in jnfirmitate uel alio detineatur legittimo jmpedimento.
Quo casu vicario, si eum habeat, uel alterj persone ecclesiastice ac ydonee, dictum sigillum committat.
Contrarium autem facientes penam sexaginta solidorum turonensium jncurrant ipso facto.
Decanis uero christianitatum ciuitatis et diocesis Cameracensis districtius jniungentes, quatenus super premissis diligenter inquirant, ac contrafacientibus penam predictam exigant; alioquin ipsj decanj eamdem penam jncurrant ipso facto.
(2) Item addendo statuto statuimus, ut singulj presbiteri alta voce et jntelligibilj jn facie ecclesiarum suarum, singulis diebus dominicis et festiuis, parrochianos suos excommunicatos, excommunicatos denuncient nominatim et distincte, auctoritate cuius, qua de causa et occasione cuius seu quorum.
Et sequitur in eodem statuto; Ut rubore confusi ad vnitatem Ecclesie etc. et hoc sub pena centum solidorum parisiensium, quos tociens quociens quis ipsorum negligens fuerit seu remissus, jncurrere volumus ipso facto.
Decanis uero christianitatum ciuitatis et diocesis Cameracensis districtius jniungentes, quod super premissis diligenter jnquirant, et a negligentibus penam predictam exigant; alioquin ipsi decanj penam incurrant.
De casibus nobis et penitentiarijs, nostris reseruatis.
(3) Ne autem missarum solemnia plus debito differantur, si presbiteri non possunt commode adire confessores suos, eligant sibj alium ydoneum uel alios ydoneos confessores, jta tamen quod postea, quam cito poterunt, commode adeant predictos confessores sibj deputatos, ut eadem peccata, saltem mortalia, que confessi fuerunt, ipsis confessoribus in singulis decanatibus deputatis confiteantur.
(4) Jtem statuimus quod, si cui imponenda est solemnis penitentia pro crimine publico uel vulgarissimo quod totam villam commouet, remittendus est ad Nos, ut in die cinerum eiciatur ab Ecclesia et jn die Cene recipiatur.
(5) Item ad sopiendam jnter parrochiales presbiteros et capellanos perpetuos nostre ciuitatis et diocesis in ecclesijs omnimodam uiam questionis, statuimus ut capellanj perpetui in confessionibus audiendis subueniant et succurrant in hijs, que ad opus parrochiale pertinent, eo tempore quo constabit dictos presbiteros occasione nostra seu curie nostre esse jmpeditos, uel jn infirmitate proprij corporis esse detentos, dum tamen infirmitas huiusmodi quindecim dierum numerum non excedat, saluis nichilominus ordinationibus a Nobis et predecessoribus nostris factis super capellanijs; que per nos aut predecessores nostros ordinate consistunt.
Communia statuta de personis ecclesiasticis.
(6) Item sacerdotes moneant subditos suos, ut discant Pater noster, Aue Maria et Credo jn Deum, et saltem bis in die dicant, jn mane scilicet et jn uespere; et iniungantur ista scientibus nomine penitentie, ut ea doceant jgnorantes.
(7) Item statuimus quod habens tonsuram clericalem addiscat et studeat cotidie dicere septem psalmos;
(8) Jtem acolitus horas beate Marie dicat.
(9) Item existens in sacris ordinibus, siue beneficiatus fuerit siue non, horas canonicas, scilicet de die et beate Marie cotidie dicere non obmittat.
(10) Item statuimus quod curati ecclesiarum singulis diebus dominicis, uel saltem semel in mense, suos parrochianos commoneant, ut suos filios ad fidem addiscendam, scilicet Pater noster, Aue Maria et Credo jn Deum, obmittere non postponant.
(11) Item precipimus omnibus presbiteris curatis parrochiarum ciuitatis et diocesis Cameracensis, ut nomina suorum parrochianorum qui eis non confitentur peccata sua, nec Eucharistiam semel saltem in anno recipiunt, nisi illud de consilio proprij sacerdotis obmittant, jnfra mensem, postquam ad eorum notitiam peruenerit, Nobis referant uel conscribant.
(12) Jtem presbiteri suis jnhibeant parrochianis, ne quis rem furtiuam uel furtj suspectam emere scienter presumat.
Quod si secus fecerit, sciat se ad restitutionem tenerj.
(13) Jtem precipimus quod presbiteri suis precipiant parrochianis, quod illi, qui procul sunt ad nundinas aut peregre jturj, licentiam a suo accipiant sacerdote sumendi ecclesiastica sacramenta jn via, si necesse fuerit; et sacerdos non eis denegare presumat.
(14) Item statuimus quod presbiteri et alij, qui vice nostra et auctoritate audiunt confessiones, confitentes moneant, quod saltem semel in anno peregre visitent matricem suam Cameracensem ecclesiam.
Et si forsan jbidem, et precipue mulieres, peregrinationes vouerint et eas commutari requirant, peregrinationes ipsas, et maxime mulierum, quibus parcendum est jn peregrinationibus propter sexum, ad dictam Cameracensem ecclesiam vnam vel plures, pensatis peregrinationis primo promisse laboribus et expensis, auctoritate nostra commutent.
Jtem sacerdos frequenter jnstruat suos subditos de symbolo et articulo fidej.