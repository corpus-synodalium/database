Universis praesentes litteras inspecturis, Guillermus miseratione divina Remensis archiepiscopus, Albertus Laudunensis, Simon Catalaunensis, Fulcandus Noviomensis, Petrus Atrebatensis, Ingerannus Morinensis, episcopi personaliter, una cum aliorum suffraganeorum Remensis provinciae absentium, et cathedralium ecclesiarum procuratoribus, in concilio provinciali apud Compendium congregatis, aliis omnibus qui potuerunt et debuerunt concitari, ad hoc evocatis, in Domino salutem.
(1) Ut constitutiones de immunitatibus et iuribus ecclesiarum habeantur et serventur.
In hoc sacro provinciali concilio, deliberatione praehabita diligenti super pressuris, gravaminibus, oppressionibus, iuris transgressionibus, et offensis ad nostram deductis notitiam, et eidem concilio reseratis, super quibus per sacros canones, summorum pontificum, ac legatorum sedis apostolicae, et conciliorum provincialium Remensis provinciae statuta, in multis idonee est provisum, ac parum et illusorium videretur iura, et conciliorum provincialium statuta, et alias constitutiones condere, nisi sortirentur effectum, et executioni demandarentur. 
Quo circa auctoritate huius concilii praecipimus, exhortamur, et iniungimus iudicibus ordinariis ecclesiasticis Remensis provinciae nobis subditis, ut provincialium conciliorum Remensis provinciae constitutiones pro libertatibus ac immunitatibus ecclesiarum, ac pro bonis iuribus ac iuridictionibus suis tuendis et defendendis, ad subveniendum ecclesiis et ecclesiasticis personis, et occurrendum violentiis et oppressionibus et iniuriis subditorum, prout commode poterunt, habere studeant et procurent infra proximum festum Nativitatis Domini. 

Nihilominus ut singuli ordinarii praedicti in districtibus suis secundum exigentiam et frequentiam excessuum et delictorum a iure, constitutionibus et statutis praedictis, curent et faciant excommunicationis, suspensionis, cessationis a divinis sententias, et ecclesiasticas censuras generaliter adversus transgressores diligenter publicari et observari, et incidentes in sententias a canonibus et constitutionibus praedictis promulgatas, cum de hoc sibi constiterit, nominatim declarent sententias huiusmodi incurrisse, et quousque suae absolutionis beneficium obtinuerint, publice denuncientur sic ligati, et mandentur arctius evitari.

(2) Adversus usurarios. 

Item, ordinamus, et auctoritate huius concilii mandamus, et districtius iniungimus omnibus, ordinariis iudicibus ecclesiasticis subditis nostris praedictis, ad quorum dignoscitur spectare officium, ut constitutiones contra usurarios, et de usuris et contractibus illicitis diffamatos et suspectos, editas, solerter et diligenter observent, et effectui mancipent, et exequantur.

(3) Ne clerici se vel bona sua saeculari potestati submittant.
 
Praeterea statuimus et sub poena suspensionis inhibemus ne aliqua persona ecclesiastica per obligationes et conventiones quascumque iuridictioni, vel coercitioni, seu compulsioni alicuius domini, vel iudicis saecularis, se vel bona sua submittat, et specialiter ne ad donum quintae vel alterius partis debiti, sicut facere multi consueverunt, se obliget; contrarium vero facientes suspensionis sententiae sui iudicis arbitrio subiacebunt.

(4) Ne religiosus beneficii sui bona alici ad vitam alienet, accepta pecunia.

Caeterum ordinamus ne quis religiosus monasterio, prioratui, ecclesiae, seu administrationi cuius praesidens est, iura, reditus, aut possessiones eiusdem, alicui ad vitam eius sen aliud non modicum tempus, pecunia exinde recepta, quovis modo concedat, sine assensu et decreto dioecesani loci; alioquin una cum suspensione ab officio quam eo ipso latam a canone incurrit, cadat ab administratione ; et contractus nullus et irritus habeatur; nec administrationi a qua cecidit se immiscere praesumat, dioecesano inconsulto: per hoc non intendentes sacris canonibus in aliquo derogare.
(5) De citationibus extra provinciam non exequendis. 

Deinde ordinamus quod nullas citationes seu alia mandata ad trahendum aliquem seu aliquos de Remensi provincia extra eamdem provinciam, et ultra fines regni Franciae, nisi ordinariorum locorum primitus super hoc requisito consilio, exequator; ut per hoc abusionibus, ac periculis corporum, et bonorum depraedationibus, quae frequenter propter hoc contigerunt, et contingere possent in futurum, prout erit possibile, occurratur.

(6) Ne generales citationes fiant.

Nihilominus ordinamus, ad obviandum malitiis hominum circa abusum generalium citationum sub tali forma: citet omnes illos et illas quos vobis lator praesentium nominabit, vel alia simili: citationes huiusmodi nullatenus executioni demandentur, locorum ordinariis inconsultis.

(7) De perturbantibus ordinariam iurisdictionem ecclesiasticam.

Mandamus et ordinamus insuper, ut omnes et singuli parochialium ecclesiarum Remensis provinciae sacerdotes, singulis diebus solemnibus dominicis et festivis, palam et publice, intelligibiliter in vulgari ad citationem intelligentiam denuntient in ecclesiis in generali, hora missae, canonum et conciliorum provincialium auctoritate excommunicatos ipso facto omnes et singulos usurpantes, impedientes, et perturbantes ordinariam iurisdictionem ecclesiasticam , nobis archiepiscopo et suffraganeis de iure vel consuetudine in Remensi provincia competentem, et specialiter usurpantes, impedientes, et perturbantes metropolitanam iurisdictionem curiae Remensis, liberum exercitium cuiuslibet iurisdictionis ecclesiae praedictae, directe vel indirecte, tacite vel expresse, aut alio quocumque modo; quam excommunicationis sententiam auctoritate conciliorum huiusmodi incurrunt ipso facto taliter delinquentes ; et eos volumus et mandamus, cum de hoc constiterit, declarari et denuntiari nominatim excommunicatos, et tanquam excommunicatos arctius evitari. 

In quorum omnium et singulorum testimonium et munimen litteris praesentibus nostra sigilla sunt appensa.

Datum apud Compendium anno Domini millesimo trecentesimo vigesimo nono, die Veneris post Exaltationem sanctae Crucis, continuata de die in diem a feria secunda (post) festum Nativitatis beatae Mariae virginis, praecedente.

