Locus LXXus.
Statutum nouum factum prima die octobris per dominum Petrum, Cameracensem episcopum, anno Domini millesimo tricentesimo quinquagesimo.
In quo jnhibetur quod clerici tallias siue precaria non soluant dominis laicis, aut dona siue mutua faciant, sub pena excommunicationis late sententie [1] nisi Romano Pontifice et diocesano consultis.
(1) Petrus, Dei gratia Cameracensis episcopus, omnibus hec visuris salutem jn Domino.
Ad nostrum, quod dolenter, referimus, de nouo peruenit auditum quod, licet nedum per sacrorum canonum, verum etiam per Remensia prouincialia concilia nostrorumque predecessorum Cameracensium episcoporum synodalia jnhibitum ordinatumque reperiatur et statutum, ne quicumque prelatj ecclesiasticeve persone religiose aut seculares, quorumcumque conditionum, ordinum seu status existant, collectas, uel taillam, decimam, uicesimam seu centesimam, aut aliam quamcumque portionem suorum ecclesiasticorum prouentuum uel bonorum laycis soluant vel promittant, seu se soluturos concedant, aut quamuis aliam portionem, quantitatem seu quotam ipsorum prouentuum uel bonorum estimationis uel valoris ipsorum sub adiutorij, mutuj, subuencionis, subsidij uel doni nomine, seu quouis alio tytulo seu quesito colore, quoquo modo dare seu promittere presumant absque sancte Sedis apostolice seu suorum ordinariorum auctoritate, seu ipsis super hoc inconsultis, penis et sanxionibus grauibus in contrarium facientes per jura et statuta predicta promulgatis.
Nichilominus cum nonnullj ecclesiarum prelatj, ecclesiastice persone nostrarum ciuitatis et diocesis pius timentes temporalem offendere potenciam quam eternam, abusibus quorumdam dominorum temporalium et laycorum nedum temerarie, nedum etiam improuide acquiescere non pauentes, taillas, collectas aliasque jmpositiones jpsis laycis ad eorum nutum se solituros promiserunt et concesserunt, et nostra licentia, auctoritate quoque minime jnteruenientibus seu obtentis, propter quod non est dubium huiusmodi promittentes, concedentes et soluentes tanquam jurium predictorum transgressores penas predictas et alias canonicas sanxiones dampnabiliter jncurrisse.
Vnde Nos, premissa sub dissimulatione transire nolentes, sed talibus jniquis promissionibus, concessionibus, solutionibus et abusibus, remedijs juris, prout, etiam nostro jncumbit officio, obuiare cupientes vna cum alijs penis supradictis monemus in hijs scriptis primo secundo et tercio et peremptorie, vna vice pro omnibus, omnes et singulos prelatos et personas ecclesiasticas nostrarum ciuitatis et diocesis, tam regulares quam seculares, quorumcumque ordinis, condicionis aut status existant, jpsis nichilominus et eorum cuilibet in virtute sancte obedientie et sub excommunicationis pena quam ex nunc prout ex tunc, si contrafecerint, ipsos et eorum quemlibet auctoritate predicta decernimus incurrere ipso facto; jnhibentes ne ipsi uel eorum aliqui collectas, taillam, decimam, vicesimam seu centesimam, aut quamuis aliam subuentionem suorum ecclesiasticorum prouentuum uel bonorum, pretextu cujuscumque promissionis seu obligationis factarum seu faciendarum, dictis laycis promittant, seu se soluturos concedant, siue soluant, aut quamuis aliam portionem siue quotam ipsorum prouentuum uel bonorum estimationisve seu valoris ipsorum, sub adiutorij, mutuj, subuentionis, subsidij uel donj nomine, seu quouis alio tytulo uel quesito colore, promittere, concedere, dare seu soluere presumant absque, apostolice predicte Sedis licentia et auctoritate, ac ipsa et Nobis jnconsultis.
In quorum testimonium sigillum nostrum presentibus duximus apponendum.
Datum Cameraci, die prima mensis octobris anno Domini Mo tricentesimo sexagesimo quinto.
Item aliud statutum eodem die factum et publicatum.
(2) Petrus, Dei gratia Cameracensis episcopus, hec visuris omnibus salutem in Domino.
Harum tenore sub excommunicationis pena, quam ferimus in hijs scriptis, districtius jnhibemus, ne quis presbiter vel in sacro sacerdotij ordine constitutus officium clericature seu matricularie alicuius ecclesie parrochialis de cetero tanquam mercenarius tenere et exercere, et eidem deseruire presumat.
Si quis autem contra huiusmodi nostram jnhibitionem venire presumpserit, Nos contra ipsum ad denunciationem sententie predicte et alias procedemus et procedj faciemus, prout justum fuerit et rationi consonum.
Datum Cameraci, sub nostro sigillo, die prima mensis octobris anno quo supra.