(1) Nos Joannes permissione divina Remensis archiepiscopus, praecipimus et injungimus christianitatum decanis nostrae dioecesis universis, ut in suis kalendis dicant et injungant curatis quatenus studeant in suis synodalibus diligenter, ut melius ea scire valeant, et contenta in eisdem custodire, et prout casus continget, operari; quodque ipsi decani in suis visitationibus solerter inquirant qualiter ea studerint; alioquin tam decanos quam curatos negligentes in istis puniemus.
(2) Item, audivimus quod in diebus dominicis et festivis, post celebrationem missae, et post prandium, in cimiteriis et in ecclesiis lusores taxillorum et tripudiatores frequenter congregantur, et ibidem ludunt aliqui ad taxillos, alii ad alios ludos inhonestos, non debitos ibi fieri; aliique tripudiant et saliunt: quae sunt inhonesta et indecentia in locis talibus ordinatis ad orandum; per quae possunt bella vel alia multa pericula suboriri; unde praecipimus curatis ut, prout melius poterunt, suos parochianos retrahant a talibus; et nisi possent retrahi, saltem claudantur ecclesiae post celebrationem divinorum.
(3) Item, novis curatis, et qui de novo instituentur, praecipimus ut registra praedecessorum suorum et curiae sibi fieri et tradi procurent, quod sibi similiter injungant decani quin eos recipiant ad possessionem corporalem, ut melius suos cognoscere possint parochianos, et excommunicatos a fidelibus separare, quodque in custodia dictorum registrorum sint et se reddant ipsi et alii curati universi cum debita et curiosa solertia diligentes, ad finem quod damna et pericula, quae scire possent oriri per eorum negligentiam seu malam custodiam, valeant per bonam custodiam et diligentiam evitari.
(4) Item, caveant ipsi decani, et hoc idem suis subditis curatis dicant in Kalendis, quod similiter ipsi caveant ne ullum quem sciverint in nostra curiae registris existere et nostrae curiae obligatum tradant ecclesiasticae sepulturae, nisi primitus bona et idonea cautione recepta de debito, vel nisi hoc specialiter a curia nostra mandetur; quia quasi infiniti sunt ecclesiasticae traditi sepultura qui adhuc sunt in registris nostris et curiae multipliciter obligati, et eorum aliqui, forte quam plures, quod valde periculosum est, sententiis innodati. 
Signum vero cognitionis quod aliquis sit in registro est quando in littera contra eum impetrata subscribitur littera R. Tunc signum est quod littera est registrata.
(5) Item, praecipimus omnibus decanis praedictis, ut receptis per eos rotulis curiae nostrae, infra octo dies post hujusmodi receptionem eosdem debite distribuant; curatis vero, ipsis receptis, omnes sibi remissos in eisdem in plenis ecclesiis moneant ut infra octo dies se procurent a registris deleri praedictis, quos quidem octo dies pro monitione canonica et peremptorio termino assignamus eisdem; alioquin ipsis ecclesiam et ecclesiastica sacramenta denegent dictis octo diebus elapsis.
(6)  Item, absolutionem impedientium juridictionem ecclesiasticam penes nos reservamus.
(7) Item, praecipimus omnibus curatis, ut cum aliqua mandata suspensionis et excommunicationis contra suos convicinos curatos vel capellanos receperint et exeeuti fuerint, hoc significent suis decanis, ut decani scire valeant nomina curatorum et capellanorum in suis decanatibus sententiis ligatorum, quorum sic ligatorum beneficia et eorum fructus autoritate nostra sine dilatione saisiant, et in manu nostra saisita teneant, donec suae beneficium absolutionis debite meruerint obtinere, cum excommunicati nequeant beneficiorum ecclesiasticorum facere fructus suos: in ipsis tamen beneficiis facientes medio tempore deservire debite. 
(8) Item, quia nostra non est intentionis, per concessiones non residentiarum, quod beneficia propter hoc patiantur aliqualiter in spiritualibus vel temporalibus detrimentum, sed debite deserviatur in ipsis per idoneos capellanos a nobis vel officialibus nostris approbandos qui, loco suorum magistrorum in synodis nostris debite compareant, et decanorum Kalendis, ac decanis suis in omnibus; etiam eis procurationes ministrando pareant sicut decet. 
Praecipimus et injungimus decanis universis ut fructus hujusmodi beneficiorum minus debite deservitorum, necnon illorum quorum aedificia repationibus indigent, saisant, et eorom sumptibus debite deserviatur in ipsis, ac aedificia debite sustineantur et deserviuntur et reparentur, quacumque licentia de non residendo a nobis seu vicariis nostris hnjusmodi beneficiatis concessa non obstante; hoc idem fieri praecipimus de beneficiis male deservitis, aut quorum aedificia reparationibus indigent, in quibus rebus rectore eorumdem inibi residente de deserviendo in ipsis vel reparationes faciendo se reddiderant haetenus et adhuc reddant apparenter et notorie negligentes. 
Super quibus intendimus dictos decanos, si negligentes super hoc extiterint, de eorum negligentia reprehendere, graviterque punire.
(9) Item, statuimus quod nullus capellanus mercenarius ad deserviendum in nostra dioecesi, sine nostris, vel vicariorum nostrorum, aut officialium nostrorum approbatoriis litteris aliqualiter admittatur.
Datum sub sigilla nostro in nostra synodo Remensi per nos celebrata die Martis post Quasimodo decima tertia die mensis Aprilis anno Domini MCCCXLIV.