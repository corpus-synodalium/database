Proemium notarii [1].
Incipiunt constitutiones synodales domini Alfonsi de Borja, episcopi Valentini. 
Anno a natiuitate Domini millesimo quadringentesimo tricesimo secundo, decimo sexta die februarii, reuerendissimus in Christo pater et  dominus dominus Alphonsus de Borja, episcopus Valentinus, fecit publicari constitutiones sequentes, quas in sua prima synodo ediderat, que publicate fuerunt in capitulo sedis Valentine.
(A1) De septem gaudiis Virginis cantandis.
Inefabilis diuinitatis immensa benignitas sic precibus gloriosissime uirginis Marie nos iuuari decreuit, ut merito in eiusdem laudibus multimode insistere debeamus. 
Vt igitur ipsam ad interessendum pro nobis apud Redemptorem nostrum Iesum Christum, Filium eius, toto nostro deuotionis spiritu prouocemus, non habentes quid pro tantis beneficiis nobis obtentis sibi impendere ualeamus, nos igitur Alphonsus, Dei gratia episcopus Valentinus, in presenti sancta synodo presidentes, de consilio et assensu uenerabilis nostri capituli et aliorum in eadem sancta synodo exsistentium, in perpetuum ordinamus atque precipimus quod de cetero, chorum nostre sedis regentes et parochialium curati, quotiens in eisdem ecclesiis missam cantare contingerit de beata Maria, in eleuatione sacratissimi Corporis Domini nostri Iesu Christi dicte misse, post dictos Sanctus [2], confestim cantent et cantari faciant septem gaudia eiusdem Virginis gloriose, prout inferius describuntur. 
Singulisque illa guadia cantantibus, illa hora uere penitentibus et confessis, de omnipotentis Dei misericordia et beatorum apostolorum Petri et Pauli auctoritate confisi, quadraginta dies de iniunctis sibi penitentiis relaxamus. 
Qui uero in predictis negligens repertus fuerit et remissus, pena inobedientie feriendus.
Ceteris uero clericis siue laicis ciuitatis et nostre diocesis predictarum uere penitentibus et confessis, ipsa septem gaudia etiam aliis diebus perorantibus, ea die qua illa quisque eorum dixerit, quadraginta dies de iunctis sibi penitentiis auctoritate predicta indulgemus; ipsos in Domino exhortantes ut predicta gaudia, ob reuerentiam Genitricis Dei et Hominis omni die, maxime in ecclesia, pie et deuote proferant atque dicant. 
Per hoc tamen nolumus in ecclesiis ubi consueuerint predicta septem gaudia crebrius decantari, ipsorum deuotionem minuere, set potius augmentare, ut etiam quod hic statuitur ibidem obseruetur. 
Gaude, Virgo, Mater Christi, etc. Domine Iesu Christe, etc.
(A2) En textus Gaudiorum [3].
Pro statione beate Marie in sabbato: 
Ad honorem summi Patris,
et Virginis summe Matris,
que nostra est medicina,
cantemus: Salue, regina, etc.
Et ea finita dicitur:
1. Gaude, Virgo, Mater Christi,
que per aurem concepisti,
Gabriele nuntio.
2. Gaude, quia Deo plena,
peperisti sine pena,
cum pudoris lilio.
3. Gaude, quod oblatio
regumque deuotio
exhibetur Filio.
4. Gaude, quia tui Nati,
quem dolebas mortem pati,
fulget Resurrectio.
5. Gaude, Christo ascendente,
et in celos, te uidente,
motu fertur proprio.
6. Gaude, quod Paraclitus
missus fuit celitus
in tuo collegio.
7. Gaude, que post Christum scandis,
et est honor tibi grandis
in celi palatio.
8. Vbi fructus uentris tui
per te detur nobis frui
in perenni gaudio. Arnen.
Monstra te, etc. Postea dicitur uersus et oratio conueniens.
(B) Constitutio compendiosa et utilis, disponens de qualitate predicatorum. 
Et quod nullus nouus presbyter missam celebret, nisi prius fuerit approbatus. 
Et de ceremoniis diuinorum officiorum. 
Et quod presbyter presbytero confiteri ualeat. 
Et de qualitate confessorum et illorum qui ecclesiastica sacramenta ministrare habent. 
Et de substitutis beneficiorum. 
Ac de [4] anniuersariis. 
Et quod clerici theologie uacent. 
Et de uita et moribus clericorum.
Quamuis ad onus nostri pastoralis officii spectare noscamus ut circa reformandos in clero mores et actus, prout nobis ex alto permittitur, sollicite intendamus, ibi precipue totis uiribus tenemur uigilare sollerter et congruis remediis prouidere, ubi, malitia temporis procurante, maius respicimus periculum imminere. 
(B1) Prout dolenter referimus, sunt quamplures officium predicationis sumentes, quorum aliqui eorum propter imperitiam, nonnulli uero propter malitiam, etiam sub habitu in specie sanctitatis simulato, contra doctrinam Apostoli non sobrii stantes set excedentes mensuram, in eorum sermonibus in tantum excedunt quod, dimissis iis que ad utilem instructionem et edificationem populi tendunt, simplicitatem sacerdotum eludunt, prelatorum et clericorum fame continue detrahunt, zizanias et nouitates in populo seminant, diuersa scandala, prout experientia edocuit, in clero, populo ac maioribus procurant, statum reipublice ac politicum peruersis figmentis et machinationibus prauis atque nephandis dogmatibus perturbando, pluraque ab apostolicis regulis et traditionibus sanctorum patrum deuiantia frequenter predicare non desinunt, non sine magnis periculis animarum. 
Vnde nos Alphonsus, Dei gratia episcopus Valentinus, cupientes, ut merito obligamur, super hiis salubriter prouidere ac lupum, sub specie agni, de grege nobis commisso penitus effugare, in hac sancta synodo presidentes, statuimus et ordinamus, ac in uirtute sancte obedientie precipimus et mandamus, quod de cetero in ciuitate et nostra diocesi Valentina nullus clericus, cuiuscumque status seu conditionis exsistat, audeat predicare, nec curati nec alii quibus spectat de sermonibus prouidere, in eorum ecclesiis aut quibusuis locis aliis seu oratoriis quemquam ad sermocinandum audeant admittere, nisi fuerit sacre theologie aut iuris magister, doctor, licentiatus uel baccalaureus aut saltem examinatus per nos, nostrum uicarium generalem aut officialem, repertusque fuerit idoneus ac admissus fuerit ad officium predicandi.
(B2) Hoc idem censemus de sacramento Eucharistie: quod nullus nouiter ad ordinem presbyteratus promotus missam audeat celebrare, nisi prius per nos, uicarium uel officialem predictos seu illum, cui nos aut alter ipsorum commisserimus, ad celebrandum fuerit examinatus et approbatus, cum in celebratione tanti et tam preciosissimi Sacramenti magna puritas et discretio requiratur. 
Et propterea precipimus quod per omnes presbyteros nostre sedis et diocesis Valentine uniformiter, tam in ceremoniis quam in aliis, iuxta formam in consuete regulis traditam, celebretur.
(B3) Quibus predictis concedimus quod totiens quotiens quilibet eorum confiteri uoluerit, possit eligere confessorem, qui de peccatis ei confessis eum absoluat, etiam in casibus retentis, dum tamen non fuerint per nos specialiter reseruati. 
Hoc tamen indultum quod sic eligere ualeat confessorem, usque ad primam synodum durare uolumus et non ultra.
(B4) De confessionibus aliorum etiam diligenter aduertendum quod curati ad illas audiendas et administranda ecclesiastica sacramenta neminem admittant, nisi quem prius expertum repererint et idoneum, ac in confessionibus, talem qui inter lepram et lepram sciat discernere. 
Diligenter obseruent [5] decretalem Omnis utriusque sexus [6], et sanctorum patrum statuta, constitutiones speciales nostre diócesis et prouincie Tarraconensis, tam circa matrimonia, nuptias, baptismum quam alia sacramenta ecclesiastica, accessum pro audiendis missis et diunis officiis ad parochiales ecclesias, decimas, oblationes et primitias ac sepulturas. 
(B5) Et ne fideles cum infidelibus nuptiis seu aliis sollemnitatibus ipsorum intersint aut ne de infidelitate nouiter ad fidem conuersi iudaizent seu paganizent. 
Ipsosque sepius et sollicite moneant et inducant ad confitendum, ad recipiendum sacramentum Eucharistie, confirmationis ac extreme unctionis et alia ecclesiastica sacramenta, et ad audiendum missam, uerbum Dei et sermonem ceteraque diurna officia, ad que unusquisque christicola obligatur et tenetur obseruando et prout ad ipsos officialesque nostros pertinet ac nostro incumbit officio facere obseruari.
(B6) De religiosis mendicantibus uolumus et mandamus promissum uiriliter obseruari. 
Preterea, cum non sufficiat abstinere a malo nisi fiat quod bonum est, uniuersos curatos, presbyteros et clericos in Domino exhortamur quatenus circa diuinum cultum et Horas canonicas interessentiam, in diuinis officiis et in eorum beneficiis residentiam eorumque officium ac in bono regimine gregis sibi commissi diligenter intendant, et frequenter considerent quomodo pro animabus eorumdem in extremo iudicio Deo reddituri sunt rationem. 
(B7) Beneficiatis quibus concedimus quod eorum beneficiis per idoneos substitutos ualeant deseruire,
sub obtestatione diuini iudicii precipimus et mandamus ut de ipsorum beneficiorum reditibus substitutis assignare habeant congruam portionem non tamen minorem quam tertiam partem redituum beneficiorum predictorum ipsorum, deductis oneribus, prout per dominum Hugonem, recolende memorie predecessorem nostrum, fuerat statutum. 
Inter quos si controuersia fuerit hac ratione suborta, nostri uicarii generalis arbitrio, absque litigio, decidatur, ipsorum conscientias onerando.
Ipsisque penitus inhibendo ne aliquem substitutum admittant ad dicta beneficia nisi prius assiganata dicta portione, pactis, conuentionibus, promissionibus, figmentis et fraudibus cessantibus quibuscumque. 
Dictique substituti sic admissi, nisi deseruierint ut tenentur, ipso facto amittant portionem uel
eius partem, prout nobis, uicario aut officiali nostro, iuxta eorum defectus, uidebitur congruere. 
Eisque substitutis nichilominus, in uirtute sancte obedientie iniungendo, ut ipsis beneficiis uigilanter et assidue deseruiant, atque in eorum substitutione, antequam admittantur, ualide promittant eorum fundationem et institutionem minime uiolare.
(B8) Et ne a beneficii ecclesiastici uel alterius pii operis fundatione, dimissione uel institutione quisquam fidelium retrahatur, statuimus ac iubemus quod [7], tam circa anniuersaria et in ipsius missarum celebrationem, quam officia defunctorum et alia diuina sollemnia [8] pie uoluntates ac institutiones eorum inuiolabiliter obseruentur, corruptelis ac abusibus quibuscumque in dicta ciuitate et diocesi in et super premissis penitus effugatis, sanctorum patrum decreta, prouincialia et episcopalia dicteque diocesis instituta fortiter obseruando.
(B9) Insuper, ut presbyteri et clerici populum in doctrina sancta ualeant informare, circa adquisitionem sancte et precipue sacre theologie uacent multimode, ipsius lectioni, que in sede nostra et in aliis ecclesiis atque locis nostre diocesis peroratur [9] continue insistendo. 
Constitutiones, tam prouinciales quam synodales, seu alias sanctorum patrum traditiones frequenter ad memoriam reducendo, precipue quas sepius in eorum ecclesiis sub precepto publicare tenentur. 
Detestando simoniacam rabiem, usurarum uoraginem et concubinatus feditatem, a [10] quibusuis et aliis criminibus et peccatis, tam clericos quam laicos ciuitatis et diocesis nostre,
precipimus abstinere. 
Inhibentes supra dictis clericis beneficiatis, maxime in sacris ordinibus constitutis, ne mercantias aut alia negotia secularia prohibita exerceant ullo modo, honestati uite ac sobrietati in uestibus et in tonsura clericalibus congruis et aliis bonis moribus, repulsis excessibus, adherendo. 
Confidentes quod qui in predictis diligenter se habuerit ac [11] ab illicitis cessauerit, a Deo in celesti patria premium sortietur. 
Qui uero in hiis negligens repertus aut in predictis criminibus inuolutus fuerit, nedum sempiternam acquiret damnationem, set etiam contra eum nos officialesque nostri et [12] iura communia ac constitutiones predicte, iuxta propria demerita, absque spe uenie, insurgent debita acrimonia feriendo.
(B10) Denuo sanctorum patrum inherentes uestigiis, ut que in presenti sancta synodo definita et salubriter ordinata sunt, orthodoxis ciuitatis et diocesis Valentine sint nota, uniuersis et singulis curatis dicte ciuitatis et diocesis stricte precipiendo mandamus quatenus statuta que in presentia publicamus et publicari facimus per nostrum secretarium et scribam, unusquisque eorum habeat et recipiat, seu eorum copiam, infra uiginti dies sequentes, integre et complete. 
Ipsaque inde sequenti die dominica ac intra annum quandoque in propriis ecclesiis parochialibus clero et [13] plebi diligenter ac intelligibiliter publicet, si unius mensis suspensionem ab officio uoluerit euitare.