Incipiunt constitutiones synodales domini Petri Burdigalensis archiepiscopi, acte anno Domini Mo CCo LXIIIo, in synodo hyemali.
(1) Cum unusquisque manere debeat in ea vocatione in qua vocatus existit, statuimus ut rectores ecclesiarum parochialium alias ad firmam non presumant recipere vel tenere; hecque sub pena amissionis proprii beneficii fieri prohibemus, nisi hec procederent ex nostra licentia speciali.
(2) In eadem.
Cum secundum jura pensiones nove ecclesiis imponi non debent, sic non sint olim imposite augmentande, ipsas prohibemus augeri, sed precipimus tam eas, quam illas, quas illi imposuisse dicuntur ad quos ecclesie pertinent pleno jure esse, ut olim licite imposite, pensatis ecclesiarum facultatibus, existerunt, nisi forte postea adeo ecclesiarum excreverint vel decreverint facultates, quod debuerint vel debeant merito diminui vel augeri.
(3) In eadem.
Prohibemus ne aliquis capellanus alicui portandi funus ad locum sepulture licentiam concedat, quousque, ut est moris, ad parochialem ecclesiam fuerit deportatum, cum melius sciatur ibi quam alibi an defunctus interdictus vel excommunicatus existat.
Qui si ob culpam propriam interdicti vel excommunicati fuerint, et per annum in hujusmodi sententia permanserint, prohibemus in terra vel in tumbis lapideis, etiam extra cimiterium sepeliri.
Inhibemus similiter ne quisquam secularis vel religiosus funus sibi delatum ad sepeliendum suscipiat, nisi per capellanum proprium eidem fuerit presentatus, cum conditiones personarum hujusmodi melius noscant proprii capellani.
(4) In eadem.
Nullus capellanus, parochialem regens ecclesiam, cum alio commoretur, sed domos habeant hujusmodi capellani in loco congruo, ubi assidue commorentur, et valeant inveniri, ut exinde per eos commodius necessitatibus petentium occurratur, presertim cum de bonis ecclesiarum ipsarum per constitutionem nostram eisdem satis congrue sit provisum.
(5) In eadem.
Cum constitutiones olim a predecessoribus nostris contra decimarios promulgate, in civitate ista, villis et castris istius diocesis minime observentur, imo in dictis locis decimarii et alie persone in dictis constitutionibus contente, propter hoc quia proprii capellani ipsos decimarios esse ignorant, indistincte ad sacramenta et sacramentalia admittantur, precipimus sub pena anathematis quod capellani parochialium ecclesiarum infra principium instantis carniprivii nobis vel mandato nostro omnes decimarios sue parochie manifestent, ut nos in illos, ubicumque sint, constitutiones predictas et sententias in ipsis contentas faciamus expresse et inviolabiliter observari.
(6) In eadem.
Pro certo comperimus constitutionem olim super decimis novalium promulgatam, cum propter incuriam et negligentiam rectorum ecclesiarum, tum propter favorem quem ipsi ad decimarios habere noscuntur, in multis locis istius diocesis effectum aliquem hactenus minime habuisse.
Unde tam sub pena anathematis quam amissionis beneficiorum, predictis
rectoribus injungimus quod ipsi ex nunc sic exigere studeant et satagant decimas anteclictas, quod eorum predicti defectus per consequentia perfectissime expientur.
(7) In eadem.
Statuimus et firmiter inhibemus quod tam capellani quam ceteri rectores ecclesiarum, qui ecclesias suas dant ad firmam, procurationes et cetera ex eisdem nobis ac subditis nostris debita super se non recipiant, sed ultra id quod dicti rectores percipient ex eisdem, ad servitores ipsarum ecclesiarum et onera integre pertineant antedictis.
(8) In eadem.
Cum ex compaternitate clericorum et presertim religiosorum, quedam intellexerimus evenisse que ad presens silenda censemus, inhibemus ne clerici, religiosi, seu clerici beneficiati aliquibus compatres efficiantur, preterquam sibi consanguinitate vel affinitate conjunctis, vel nisi baptizandum ipsimet baptizarent.
(9) In eadem.
Cum signo crucis vivifice omnimoda reverentia debeatur, statuimus et firmiter inhibemus ut nullus in solo, lapide vel ligno, vel alias signum crucis ponat, sculpat vel pingat, ubi desuper sederi possit, vel ipsa crux pedibus conculcari; et qui sic posite sunt abradantur totaliter infra mensem.
(10) In eadem.
Cum olim deliberatione provida duxerimus statuendum quod illi, ad quos in aliquibus ecclesiis istius civitatis et diocesis jus pertinet patronatus, rectoribus ipsarum ecclesiarum de bonis suis pro victu suo CCC solidos annui redditus assignarent, et ipsi hoc non curaverint adimplere, mandamus iterato et districte precipimus eisdem ut infra instans festum beati Michaelis assignationem faciant antedictam, alioquin ex tunc qui presentabuntur ab eis ad ipsas ecclesias minime admittemus; sed jure nostro, preter presentationem ipsorum, conferentes easdem, per nos de bonis ipsorum assignationem faciemus predictam, eis super hoc ulterius minime requisitis.