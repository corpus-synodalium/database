(1) De detractoribus. [1]
Cum secundum canonicas sanctiones detractores et hii qui famam non verentur ledere alienam deteriores censeantur hiis qui substantiam diripiunt alienam, et cautum sit quod non dimittitur peccatum nisi restituatur ablatum, precipimus quod sacerdotes in foro penitentiali confitentibus detractionis peccatum injungunt, quod famam ablatam lesis restituant, quantum in eis est ibi et apud eos, ubi verba blasphemie protulerant contrarium profitendo, vel aliter prout rei qualitas ad bonum fame ipsius lesi utilius suadebit, aliter ipsos penitentes, nisi famam quantum in eis est, et, prout peterunt, restituerint, detractionis predicte nullatenus absolventes.
(2) Ne rectores ecclesiarum vel religiosi [2] absque licentia peregrinentur.
Cum ministros altaris peregrinari absque superioris licentia canonica prohibeant instituta, inhibemus ne rectores ecclesiarum et religiosi quicumque sine nostra vel alterius superioris ad quem id pertineat licentia peregrinationis causa, voto crucis excepto, ecclesias deserant, vel ab eis se audeant absentare, quarum debent servitio insudare, et contrarium facientes penitentia juxta nostrum arbitrium imponenda.
(3) Qualiter justiciarii laici se debent habere in capcione clericorum delinquentium. [3]
Inhibemus in generali una monitione prehabita pro omnibus universos baillivos, justiciarios seculares et quoscumque laycos ne contra mandatum Ecclesie seu ecclesiastici judicis competentis capiant clericos ob delicti cujuscumque impositionem.
Si vero convictos vel deprehensos in delicto propter quod fuerant carcere mancipandi ceperint, ne fuge remedio se committant, precipimus et monemus quod captos statim, si de die, si vero de nocte, postquam dies illuxerit quam citius commode poterint, adducant et remittant, restituant et dimittant judici ecclesiastico competenti ipsos clericos, ipsius etiam requisitione minime expectata, capiendo, ducendo, vel tenendo corporaliter, ubi hoc cum moderamine inculpate tutele fieret non ledendo.
Contrarium vero facientes, vel hiis opem, consilium vel auctoritatem prebentes, volumus et declaramus ipso facto excommunicationis sententie subjacere.
(4) Inhibemus sub pena excommunicationis ne aliquis religiosus vel secularis defectum patiens in natalibus nobis presentetur a quocumque ad beneficium cui cura imminet animarum, nisi dispensationem a Sede apostolica obtinuerit, quam ad institutionem ipsius ab ipso precipimus exhiberi.
(5) Inhibemus et in generali monemus ne quis sacerdos nubentibus clandestine benedictionem presumat impendere nuptialem et ne quis parochianum vel parochianam sine licentia proprii sacerdotis ad benedictionem nuptialem recipere presumat, alioquin tam sacerdotes quam nubentes qui in premissis delinquerunt, quorum nomina per archipresbyteros et decanos ad quorum noticiam id devenerint, nobis precipimus nunciari juxta nostrum arbitrium graviter punituri.
(6) Ne sacerdotes habeant focarias.
Item monemus in generali una monitione perhibita pro omnibus ne sacerdotes, clerici et alii in sacris ordinibus constituti focarias vel mulieres aliquas, unde populus vel ecclesia scandalizet, vel de quibus possit mala suspicio suboriri in domibus propriis vel alibi teneant, alioquin sciant se Galonis sententia innodatos.
(7) De vigiliis.
Cum ex nocturnis vigiliis que a peregrinantibus in ecclesiis fieri consueverunt, plerumque contingat ecclesias ipsas, sanguinis, seminis effusione fedari et alia enormia committi, ubi erat delictorum venia postulanda, precipimus quod sacerdotes in generali in ecclesiis suis et etiam nihilominus ipsi et quilibet confessores et specialiter quilibet ipsi in penitentiali foro confitenti inhibeant sub pena excommunicationis, ne in ecclesiis ad quas peregrinationis causa accesserint presumant vigilare, nisi sint infirmi, vel de familia infirmorum sive parentela, vel personis infirmorum necessarie pernoctare, vel de nocte vigilias exercere, et ipsos efficaciter inducant ut promittant se ab hujusmodi vigiliis abstinere, contrarium facientes, sacramenta ecclesiastica negantur.