JOHANNES, miseratione divina sancte Aquensis ecclesie archiepiscopus, dilectis nobis in Christo capellanis curatis ecclesie Sancti Salvatoris Aquensis, salutem in Domino. 
Cum parum sit statuta condere, nisi sit qui ea tueatur; cumque in ecclesia Aquensi plura salubria statuta per reverendos patres dominos archiepiscopos et eorum capitulum, qui pro tempore fuerunt, ordinata pro bono statu cleri et ecclesie antedicte; que statuta jurantur observare per quemlibet cannonicum et per alios beneficiatos et servitores ecclesie quoscunque. 
Cum itaque, quod dolentes referimus, plura ex illis per nonnullos cannonicos et alios servitores non serventur, quia aliqui illa ignorant, alii negligunt, aliqui spiritu superbie et inobedientie inflati, servare illa non curant, immemores sui sacramenti et obedientie, quod servare promiserunt, et juraverunt. 
Idcirco, quia ad nostrum officium pastorale spectat, pro talibus, remediis opportunis providere, ne sanguis eorum de manibus nostris exquiratur, decrevimus exprimere aliqua statuta que inviolabiliter, cum aliis statutis, volumus et precipimus, in virtute sancte obedientie, et sub excommunicationis pena, observari. 
Et primo, statutum de non loquendo in choro observetur. 
Item, statutum de non exeundo chorum servetur. 
Item, statutum de habito honesto portando, in ecclesia et extra, servetur. 
Item, quod observetur statutum de vestibus clausis portandis, et juxta statutum provinciale et juxta formam decretalis. 
Item, statutum quod quilibet sit in choro, dum hore dicuntur et misse conventuales celebrantur, servetur. 
Item, statutum editum, quod habens beneficium curatum resideat, sub pena a jure statuta, et si residere non curaverit, infra dies sex, in suo beneficio curato, ipsum tanquam inobedientem, trina canonica monitione premissa, in hiis scriptis majori excommunicationis sententia innodamus. 
Item, statutum editum, quod cannonici in diebus dominicis et festivis debeant celebrare et servire in majori altari, dictum statutum precipimus, in virtute sancte obedientie et sub excommunicationis pena, inviolabiliter observari; ut illi cannonici qui sunt sacerdotes celebrent, et alii dicant epistolam et evangelium, sicut ordo eorum requirit. 
Item, cum beneficium ecclesiasticum non possit sine cannonica institutione obtineri, et sunt nonnulli clerici, et cappellanias tenentes multiplices, qui non sunt instituti juxta formam statuti super hoc editi, sed contra juris formam, que tenent in detrimentum suarum animarum; idcirco, monemus semel, secundo, tertio et perhemptorie, in hiis scriptis, omnes et singulos habentes clericatus, capellanias et alia beneficia in ecclesia memorata, quod infra dies decem, quilibet ostendat titulum sui beneficii, seu capellanie, ut possit videri si legitime est institutus, et inventaria que fecerunt, cum alias fuerit hoc eis mandatum per nos, et per predecessores nostros extiterit ordinatum; quod si predicta ostendere et facere non curaverint, in hiis scriptis trina cannonica monitione premissa, majori sententia excommunicationis ipsos et eorum quemlibet innodamus. 
Item, statutum editum de recipiendis anniversariis in choro, et de essendo in agenda et missa mortuorum, volumus observari. 
Et si aliquis contra formam statutorum predictorum receperit aliquid de anniversariis, trina et cannonica monitione premissa, in hiis scriptis tam recipientem quam dantem majori excommunicationis sententia quemlibet innodamus. 
Datum Aquis, die XII mensis octobris, anno Domini M. CCC. LXII.