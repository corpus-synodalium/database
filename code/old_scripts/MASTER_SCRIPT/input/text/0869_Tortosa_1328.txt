Inscriptio [1].
Synodus quarta domini Berengarii de Pratis.
Anno Domini millesimo trecentesimo vicesimo octavo, die martis, decimo tertio kalendas madii, reverendus in Christo pater et dominus Berengarius, episcopus Dertusensis, in synodo per ipsum celebrata in ecclesia Dertusensi fecit constitutiones infra scriptas.
(1) Quod obtinentes beneficium perpetuum vel annale intersint Horis canonicis in ecclesiis in quibus beneficiati exstiterint.
Multorum rectorum et aliorum nostrae dioecesis querelis frequentius excitati, compellimur, urgente nos conscientia, circa ea quae periculum animarum in subditis et clericis et cultus divini ac honoris ecclesiarum desertionem inducunt, salubribus remediis obviare.
Sane pervenit ad nos quod nonnulli presbyteri, capellanias perpetuas vel annales in ecclesiis civitatis et dioecesis nostrae obtinentes, nolunt interesse missis et aliis Horis canonicis nocturnis pariter et diurnis cum rectoribus vel vicariis qui eas celebrant, cantant seu recitant in eisdem.
Eapropter nos Berengarius, miseratione divina Dertusensis episcopus, sanctam synodum celebrantes in nostra ecclesia Dertusensi, attendentes quod de iure communi presbyteri, beneficiati et alii in sacris ordinibus constituti tenentur Horis canonicis diurnis pariter et nocturnis in ecclesiis interesse, de consilio et assensu venerabilium Raymundi de Paholaco, prioris, et capituli nostri, approbantes et confirmantes constitutiones nostras et praedecessorum nostrorum hactenus editas, et eas in suo robore perdurare volentes, specialiter constitutionem bonae memoriae domini Petri, predecessoris nostri, quae incipit Anno Domini millesimo trecentesimo octavo, secundo idus novembris, nos Petrus, miseratione divina, etc. [2], statuimus et ordinamus et in virtute sanctae obedientiae districte praecipiendo mandamus quod omnes presbyteri capellanias perpetuas vel etiam annales in ecclesiis civitatis vel dioecesis Dertusensis obtinentes, vel qui eas obtinuerint in futurum, sint et teneantur interesse cum superpelliciis continue missis et omnibus Horis canonicis diurnis pariterque nocturnis, quas in ecclesiis, in quibus ipsas capellanias habent vel de cetero habuerint [3], contingerit celebrari; ac etiam processionibus, quas extra ipsas ecclesias per conventum nostrae sedis vel per rectores ecclesiarum ipsarum vel vicarios eorumdem fieri contigerit, interesse nihilominus teneantur.
Adicientes quod nullus de praedictis presbyteris, capellanias perpetuas vel annales habentibus, audeat se absentare a locis in quibus ipsas capellanias celebrare tenentur, absque rectorum ecclesiarum in quibus dictae capellaniae celebrandae sunt, vel eorum loca tenentium, licentia speciali petita pariter et obtenta.
Super quam licentiam concedendam, rectorum ipsorum et eorum loca tenentium conscientias oneramus, scientes quos si praedicti presbyteri rebelles fuerint vel etiam contumaces, eos poena debita, exigente iustitia, fortiter puniemus.
Mandantes nihilominus, in virtute sanctae obedientiae, omnibus rectoribus civitatis et nostrae dioecesis, et eorum loca tenentibus, quod si eos circa praedicta negligentes invenerint vel rebelles, nos per suas litteras vel saltem in sequentibus synodis de eorum negligentia vel contumacia debeant certificare, ut eorum crescente contumacia, poenam etiam augeamus.
(2) Quod rectores, vicarii vel alii venientes ad civitatem Dertusae se repraesentent episcopo, vicario vel officiali.
Item, statuimus et ordinamus, de consilio et assensu prioris et capituli praedictorum, quod si quis rectorum nostrae dioecesis vel vicarius vel alius presbyter capellaniam perpetuam vel annalem in nostra dioecesi obtinens vel qui de cetero obtinuerit, ad civitatem Dertusensem contigerit ex quacumque causa venire, nobis, si praesentes ibidem fuerimus, vel vicario seu officiali nostro, die qua ipsam civitatem intraverit vel saltem in crastinum se praesentare, et nobis vel eisdem causam sui adventus exprimere teneatur.
Et idem de triduo in triduum, quamdiu ibidem fuerit, facere sit astrictus.
Quod si forte praedicta facere noluerit, si rector vel vicarius fuerit, viginti solidorum, si vero alius non habens curam animarum decem solidorum poenam ipso facto incurrat.
(3) Item, quod rectores obtinentes beneficia non recipiant alias capellanias.
Avaritiae caecitas et damnandae cupiditatis improbitas sic quorumdam clericorum, tam curata quam simplicia beneficia, perpetua seu annalia obtinentium [4], oculos excaecavit quod non contenti suis stipendiis, quibus commode sustentari possunt, ad alia inhiant, cum vix unum digne valeant obtinere.
Eapropter nos Berengarius, miseratione divina Dertusensis episcopus, de consilio et assensu prioris et capituli praedictorum, statuimus et ordinamus quod nullus rector vel vicarius perpetuus vel temporalis civitatis vel nostrae dioecesis, vel presbyter alius perpetuam vel temporalem capellaniam obtinens in eisdem vel qui ibidem eas obtinuerit in futurum, ipsas rectorias vel capellanias vel vicarias tenendo, audeat capellanias alias annales vel medias capellanias vel etiam trentenaria celebrare absque nostra vel officialium nostrorum, vel archipresbyteri Morellae in archipresbyteratu suo, licentia speciali petita pariter et obtenta.
Super quibus concedendis eorum officialium et archipresbyteri conscientias oneramus.
Qui vero contrarium fecerit, ingressum ecclesiae ipso facto, donec a nobis vel successoribus nostris dispensationem habuerit [5] sibi noverit interdictum.
Poenam autem huiusmodi constitutionis ultimae post festum instans sancti Joannis Baptistae mensis iunii locum sibi vendicare volumus, et non antea.
Datis Dertusae, in choro ipsius ecclesiae, decimo tertio kalendas madii, anno Domini millesimo trecentesimo vicesimo octavo.