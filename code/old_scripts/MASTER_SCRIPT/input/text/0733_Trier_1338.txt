Balduinus, Dei gratia, etc. Universis Praelatis, Praepositis, Archidiaconis, Decanis, Scholasticis, nec non Clericis aliis et in sacris ordinibus constitutis suarum civitatis et dioecesis, quibuscunque in Christo sibi dilectis salutem et sinceram in Domino charitatem.
(1) Licet curis nobis undique affluentibus sollicitemur innumeris, ad illa tamen intuitum nostrae considerationis dirigimus intentius, per quae actus et mores Clericorum, quorum vita et conversatio aliorum sunt norma et exempla, in melius reformentur.
Sane iam dudum pro reformatione actuum et morum Clericorum nostrarum civitatis et dioecesis Trevirensis, ac honesta conversatione eorundem, quae interioris mentis est indicium, nonnulla statuta salubria et sacris canonibus fulcita duximus publice promulganda: statuendo videlicet, quod Clerici quicunque nostrarum civitatis et dioecesis Trevirensis decenter incederent in habitu, calceis, caligis, corona et tonsura clericali; quodque nullus Canonicus aut beneficiatus, vel etiam quicunque Clericus in sacris ordinibus existens vestimentis vel capuciis utentur, quibus manicae vel fimbriae aut aliae extremitates, vel scissurae vestimentorum, vel capuciorum, cum eisdem vestimentis seu capuciis in colore notabiliter discordarent: et specialiter ne capucia auro vel argento, vel aliis quibuscunque appositionibus a panno diversis componerentur seu scinderentur; et ne etiam wardecociis cum longis manicis, maxime ultra brachium procedentibus, uterentur; et quod wardecocia seu tunicas superiores breves, aut strictas nimium non haberent: sed quod wardecociis et tunicis superioribus saltem ultra medietatem surae seu musculi cruris procedentibus uterentur.
Quodque insuper cincti super vestem superiorem non incederent, nisi dum se ad iter praepararent vel essent in itinere constituti; et quod capillos disiunctos in medio frontis, aut longos nimis non deferrent: quod dicti etiam Canonici et Clerici in tunicis superioribus nodos a panno tunicarum in colore discrepantes non deferrent, maxima ante pectus et locis aliis Clericis inconsuetis.
Alioquin contrarium facientes certis poenis artari praecipimus et constringi.
Statuimus etiam et ordinamus nonnulla alia statum, salutem ac honestatem dictorum Clericorum respicientia, prout in eisdem statutis per nos editis et solemniter publicatis videri poterunt plenius contineri.
Verum nonnulli ex praedictis Canonicis et Clericis praetacta nostra statuta, quamvis ipsis salubria, parvi pendentes eadem, prout per facti experientiam didicimus, observare hactenus minime curaverunt.
(2) Igitur nos considerantes et attendentes, quod id solum bene agitur, si errantium hominum vita corrigatur, ac volentes in iis negligentium defectum ulteriori executione supplere: vobis et cuilibet vestrum praecipimus et mandamus, quatenus praedicta nostra statuta in omnibus et singulis suis capitulis, prout per nos edita sunt, et prout quemlibet vestrum respiciunt vel contingere possunt, studeatis firmiter observare, quodque vos Praelati, Praepositi, Archidiaconi, Decani et Scholastici, et quilibet vestrum Canonicos et alios Clericos vobis immediate subiectos ad hoc teneatis, coerceatis, nec non viis et modis ac poenis competentibus, potissime in dictis nostris statutis comprehensis, inducatis, ut eadem nostra statuta ipsorum salutem ac bonum respicientia teneant et observent.
Alioquin tam contra vos quam dictos Canonicos et Clericos vobis subditos ac dictorum nostrorum statutorum transgressores per poenas spirituales et temporales, prout opportunum nobis visum fuerit, procedemus.
(3) Praeterea cum in tantum quorundam processerit ambitio, ut plures dignitates, personatus seu ecclesias parochiales, curam animarum habentes, contra sacrorum canonum instituta recipere et receptas illicite detinere non formident; et cum unius officium vix implere sufficiant, sibi stipendia plurimorum recipiunt: nos huic morbo, quamvis alias per sacros canones super hoc sufficienter provisum existat, cum ulteriorum tamen executione occurrere cupientes, statuimus et ordinamus ac praecipimus inviolabiliter observari, quod quicunque duas vel plures personatus, dignitates seu ecclesias parochiales, actu curam animarum habentes, sine dispensatione legitima, et contra constitutionem recolendae memoriae Domini Ioannis Papae vigesimi secundi, super hoc prolatam, quae incipit: Execrabilis, qui tenuerit, easdem dignitates, personatus vel ecclesias infra mensem a publicatione praesentium computandum in manibus superiorum resignent effectualiter et dimittant, regressum ad easdem dignitates, personatus vel ecclesias, seu aliquam eorum seu earum, sine nova praesentatione, vel collatione minima habitaris.
Alioquin ipsos ad hoc faciendam per poenas canonicas, et prout opportunum nobis visum fuerit, compellemus.
Et ut inani huiusmodi dignitatum, personarum et ecclesiarum multitudini, quas quidam per ambitionis vitium recipere non formidant, quae quidem multitudo canonibus inimica materiam dissolutionis et evagationis inducit certumque continet periculum animarum, opportunius occurratur: statuimus et ordinamus, quod si aliquis habens aliquam parochialem ad aliam fuerit praesentatus, ad illam, quam secundo fuerit praesentatus, per Archidiaconum loci seu per Officialem eorum vel illos, qui ius investiendi habuerint, nullatenus investiatur vel admittatur, nisi prius in praesentia eorundem iuret solemniter et promittat, quod postquam possessionem vel quasi illius ecclesiae, ad quam secundo praesentatus fuerit, pacifice fuerit adeptus, primam ecclesiam dimittat realiter et resignet.
(4) Volumus etiam et statuimus, quod si aliquis duas vel plures habens ecclesias, et eas sine dispensatione canonica contra praedictam constitutionem execrabiliter tenens, ad tertiam seu aliam fuerit praesentatus, quod ille sic praesentatus ad tertiam seu aliam nullatenus investiatur, vel admittatur ad eam, nisi prius illas ecclesias, quas prius contra constitutiones canonicas tenuit, et per quarum detentionem ad illas se inhabilem reddidit, effectualiter et realiter dimiserit, ac se habilitari ad alia beneficia consequenda per superiorem, ad quem hoc pertinuerit, procuraret: quod si secus per quemquam Archidiaconum nostrarum civitatum vel dioecesis, seu aliquem alium, ad quem ius investiendi pertinuerit, factum fuerit, id ex nunc decernimus irritum et inane, et nihilominus contra ipsos hoc praesens nostrum statutum non servantes per poenas canonicas procedemus.
Per praemissa autem, quae ad praetacti Cleri correctionem et emendationem excessuum, qui in ipso ut communius irrepserant, specialiter statuenda providimus, veniendi contra salutem sacrorum canonum vel etiam nostri Concilii Trevirensis instituta, habenas sibi non intelligant esse laxatas: imo eadem statuta, prout salubriter instituta noscuntur, per universum Clerum nobis subiectum volumus cum omni obedientia et reverentia firmiter observari.
Datum Treviris anno Domini MCCCXXXVIII. die VIII. mensis Aprilis.