Sequuntur constitutiones per eundem episcopum facte, anno Domini millesimo CCCoXo.
(1) De citationibus debito tempore presentandis.
Quia nonnulli impetratores litterarum in curiis ecclesiasticis civitatis et diocesis Pictavensis litteras citatorias ac etiam monitorias, cum eas impetrare contingit, interdum et frequenter capellanis et executoribus, quibus eedem littere exequende diriguntur, adeo tarde et malitiose et fraudulenter, pro executionibus earumdem faciendis, differunt presentare, quod vix aut nunquam citati ad terminum in eisdem litteris sibi assignatum possint commode comparere, prout magna rerum experientia nos docuit, ac etiam quod ex hoc aliqui citati multa et magna dispendia passi sunt, et frequenter patiuntur.
Ea propter volentes de opportuno remedio quantum commodius nobis occurit ad presens super hiis providere, volumus quod impetrans ipsas litteras vel alias quascumque ad instantiam partis, si in cujus tenorem quis fuerit in judicio evocandus, capellano vel capellanis vel executoribus cui seu quibus pro executione facienda dicte littere diriguntur.
Si citatus seu evocatus citandus vel evocandus in judicio distet a loco ad quem citatus fuerit per XIIcim leucas aut pauciores usque ad sex leucas vel infra per quatuor dies [1] ante terminum assignationis in litteris ipsis presentare teneatur easdem, nisi esset evocandus residens in loco ad quem in judicio evocatur, et tunc ad arbitrio judicis relinquetur.
Si vero ultra duodecim leucas evocandus in judicio distet, per octo dies.
Et si insula maris, per duodecim dies ante diem assignatam in littera assignationis hujus omnimodo consimili ipsius litteram impetrantis pro executione facienda ostendere teneatur diebus executionis et assignationis facte in qua comparere teneatur in sex, quatuor, octo ante duodecim diebus predictis minime computatis, alioquin impetrans impetratarum careat commodo litterarum, et executor eas exequi, ac citatus etiam comparere impune minime teneatur.
(2) In eodem.
De excommunicationibus celatis.
Item quia multi imbuti maligno spiritu a predictis curiis impetratas excommunicationis sententias que secum trahunt executioni differunt malitiose et fraudulenter capellanis et aliis quibus executioni demandande diriguntur tradere et exhibere easdem sententias interdum etiam per fraudem adeo quod hujusmodi captatis maliciis in magnum scandalum et opprobrium contra quos impetrantur et periculum animarum in festis precipuis, et maxime Resurrectionis Domini, quibus consueverunt et tenentur, prout moris est, recipere Corpus Christi, iidem excommunicati non possunt procurare cum judiciis suis absolutionem a sententiis ipsius frequenter per fraudem et maliciam impetrantis, et sic malitiose pro tempore non ostensis.
Et quia etiam ex superhabundanti et evidenti nota et accumulata malitia constat aliquos ex eisdem impetrantibus retinere dictas sententias, nec eas unquam exhibere executoribus pro executione facienda, quousque probaverint, si poterint, de malicia propria cum excommunicato pacificare ut redimat vexationem suam, in cujus eventu rumperunt, comburunt vel consumunt dictas litteras seu sententias, et sic illi excommunicati adhuc ligati permanent, et quia non denuntientur excommunicati propter simplicitatem aliqui, et alii propter maliciam et duriciam, non curant alias se facere absolvi.
Idcirco ut pericula et scandala predicta et alia que possent sequi ex predictis, quantum in nobis est, extinguentur, ordinamus et volumus quod quicumque a curiis predictis excommunicationis sententiam obtinuerit seu impetraverit contra aliquem, nisi per appellationem vel alias legitime subducatur infra XVcim dierum spatium, eam faciat et procuret per executorem seu executores quibus dirigetur littera executioni debite demandari.
Quod si non fecerit, penam viginti solidorum applicandorum helemosinarie nostre per nos seu per helemosinarium nostrum in piis usibus distribuendam incurrunt, et si etiam pena commissa ultra alios quindecim dies non fecerit executioni demandari, iterum penam viginti solidorum ut supra applicandam et distribuendam, et tociens quotiens per quindecim dies integros erit negligens quousque fecerit executioni mandari incurrat, et nihilominus emendam excommunicato pro toto tempore negligentie dumtaxat solvere teneatur.
(3) De denario concesso pro citatione facienda.
Item quia multum est laboriosum et sumptuosum rectoribus ecclesiarum exequi citationes, monitiones et defectus propter nimiam frequentiam earumdemque eis per predicatas curias diriguntur, et propter multas alias incommodidates quas consequuntur exinde, volumus quod pro executione cujuslibet litterarum predictarum, que rectori diriguntur, unum denarium monete currentis tantum recipiant rectores a portitore earumdem, alioquin executo mandato litteram executoriam rector seu ejus executor valeat retinere.
(4) De non subeundo cenobici monalium.
Statuimus deliberatione perhabita diligenti ne quis clericus, religiosus aut laycus sine manifesta et rationabili causa cenobia sanctimonalium intrare presumat.
Verumque perversorum exigit audacia ut non sint sola delictorum prohibitione contenti, decrevimus quod si quis hujusmodi nostrum decretum remisse ausus fuerit preterire, ipso facto sententiam excommunicationis incurrat, a qua nisi per nos beneficium absolutionis nisi in mortis articulo obtinere non possit.