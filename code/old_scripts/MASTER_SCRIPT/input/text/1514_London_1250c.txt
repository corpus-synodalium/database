Prima statuta venerabilis patris domini F. London. episcopi. 
(1) Cum in concilio generali clamdestina matrimonia penitus sint prohibita, et ne quis sacerdos hiis matrimoniis presumat interesse, precipimus quod antequam celebretur matrimonium per verba de presenti semper tribus dominicis aut festivis a se distantibus quasi tribus edictis perquirat a populo sub pena excommunicationis de legitimitate sponsi et sponse qui debent coniungi, et ipse sacerdos nichilominus investiget utrum aliquod impedimentum obsistat. 
Si vero aliquod opposuerit impedimentum competens terminus ad hoc probandum coram superiori eidem assignetur; et sacerdos si aliquid investigaverit, impedimentum non differat suo superiori nuntiare; et contractus interdicatur expresse donec quid fieri debeat superior ordinaverit. 
(2) Sane si parochialis sacerdos huiusmodi coniugiis interesse presumpserit vel huiusmodi conventiones prohibere contempserit, seu etiam quilibet regularis qui eis presumpserit interesse, per triennium ab eius officio suspendatur, gravius puniendus si culpe qualitas postulaverit. 
Hii vero qui taliter copulari presumpserint ab ingressu ecclesie per annum arceantur, et si in medio tempore decesserint corpora eorum ecclesiastica sepultura non debent gaudere nisi speciali mandato vel licentia domini episcopi vel eius officialis vel archidiaconi prius fruantur. 
Si vero laicus vel clericus officium sacerdotis usurpans inter huiusmodi contrahentes verba matrimonii de presenti efficientia protulerit, si laicus fuerit interdicto supponatur per triennium, si clericus ab officio et beneficio similiter per triennium suspendatur. 
Alii autem clerici vel laici testes adhibiti in huiusmodi matrimoniis clamdestinis, si clerici fuerint suspendantur, si laici interdicto supponantur quousque nominatim ab episcopo vel eius officiali veniam promeruerint. 
Supradicta pupplicentur in ecclesiis singulis diebus dominicis et maioribus festivitatibus et scribantur in missali vel in aliquo alio libro.
(3) Hec est forma iuramenti quam fornicatores infamati super fornicatione servaverunt tempore bone memorie Rogeri quondam episcopi Lond.: Iuro  quod si decetero te cognovero carnaliter, habebo te in uxorem meam si sancta ecclesia permittit. 
Huiusmodi iuramentum non prestetur nisi utroque fornicatore presente. 
(4) Inhibemus ne aliquis officialis vel presbiter sententiam excommunicationis vel suspensionis sive interdicti in aliquem proferat, nisi in scriptis. 
Precipimus etiam ut causam expresse conscribat propter quam huiusmodi sententiam proferat. 
Exemplum vero huiusmodi tradat ei in quem fertur sententia, si super hoc fuerit ab eo requisitus, scilicet in scriptis tradatur ei causa propter quam eum excommunicavit vel sub interdicto posuit. 
(5) De inquisitionibus. 
Inquiratis etiam diligenter in singulis capitulis utrum aliquis rector, capellanus, diaconus, vel subdiaconus sit diffamatus apud bonos et graves super vitio incontinentie, et maxime super illo vitio per quod ira dei venit in filios dissidende, et utrum aliquis infamatus sit super lusu alee vel taxillorum, vel super ebrietate, vel si tabernator fuerit, vel super usura, vel super turpi negotiatione, vel super seculari negotio. 
(6) Inquiratur etiam diligenter in singulis capitulis a rectoribus, vicariis, capellanis, utrum habeant aliquem parochianum infamatum apud bonos et graves super adulterio, vel super vitio incontinentie, et maxime super aliquo peccato quod est contra naturam, vel super usura, vel super sortilegio, vel super periurio, vel super falso testimonio, vel de partu supposito vel exposito. 
Et precipimus quod si aliquis vel aliqua debeat corrigere suum manifestum peccatum vel per penam pecuniariam vel per penam corporalem, quod eius correctio publicetur. 
(7) Precipimus etiam quod omnia circa altaria sint munda et nitida, et circa personas vestras evitetis scandalum, et quod domicilia sint honestissima. 
(8) Non vocetur aliquis ad subeundum inquisitionem, nisi primo constet capitulo quod sit infamatus.
