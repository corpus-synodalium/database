Locus LXVus.
Statuta et additiones facte per reverendum in Christo patrem dominum Guidonem de Ventheodoro, episcopum Cameracensem, apud Castellum in Cameracesio, in synodo per eum celebrata die lune post Sacramenti anno supradicto, M. CCC. XLVo. [1]
(1) Ad nostrum, quod dolentes referimus, peruenit auditum quod nonnullj nostrarum ciuitatis et diocesis Cameracensis beneficia obtinentes, quibus animarum cure sunt annexe, ac in eisdem per dispensationem nostram uel etiam aliam justo tytulo minime residentes, seu dictis beneficijs per se jnfirmitate uel alia justa causa minime deseruientes, ipsis beneficijs faciunt per apostatas peregrinos, penitus jgnotos seu jgnorantes, aut tales quod vtrum sint in sacro sacerdotij ordine constitutj verisimiliter dubitatur, uel alios minus ydoneos ad administranda ecclesiastica sacramenta, dampnabiliter deseruirj in graue scandalum ac periculum animarum; Nos jgitur morbo tam pestifero volentes, prout Nobis incumbit, de salubrj remedio prouidere, ne ex negligentia jn arcto judicio possimus in hoc casu reprehendj, matura deliberatione preuia, duximus statuendum quod nullus de cetero jn nostris ciuitate seu diocesi Cameracensi beneficio curam animarum habentj ecclesiastica sacramenta ministrando deseruire presumat vitra mensem, nisi Nobis aut nostra in illa parte fungentibus auctoritate prius personaliter se presentauerit, et auctoritate nostra ad deseruiendum talj beneficio, exhibendj ecclesiastica sacramenta ydoneus fuerit repertus; contrafacientes ipso facto decernimus auctoritate huius nostri synodalis statutj maioris excommunicationis sententia jnnodatos.
Presens siquidem statutum ad deseruientes pro residentibus personaliter jn suis beneficijs et eisdem pro se officiantibus absentibus, tamen per illa tempora dumtaxat et commoda, quibus statuta nostra permittunt, residentes absque nostra licentia a suis absentare beneficijs, volumus non extendj.