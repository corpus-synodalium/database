Inscriptio [1].
Constitutiones synodales factae per dominum Arnaldum, Dertusensem episcopum, anno Domini millesimo ducentesimo septuagesimo quarto, pridie idus novembris.
Contra vendentes laicis ecclesias.
Nos Arnaldus, Dei gratia Dertusensis episcopus, attendentes quod aliqui ecclesiarum rectores, sive ex iusta sive ex iniusta causa absentes, vendunt ecclesias suas in solidum laicis, qui laici recipiunt non solum decimam sive primitiam, sed etiam oblationes defunctorum et alia iura ecclesiastica, necnon etiam ponunt ibidem clericos pro sua voluntate, et alia administrant quae non decet laicos administrare.
Propter quod maximum sequitur scandalum, et devotio parochianis vel parochianorum minuitur, et ipsae ecclesiae ex hoc damnum in spiritualibus et temporalibus patiuntur.
Volentes ergo scandalis huiusmodi et periculis remedium adhibere, praesenti synodali constitutione statuimus ut nullus rector nostrae dioecesis de cetero vendat vel vendere audeat suam ecclesiam alicui laico, cuiuscumque status vel conditionis exsistat.
Sed si contingat eum, qui iusta causa absens est, velle vendere ecclesiam suam, habeat vendere presbytero noto et idoneo, et praesentet eum nobis vel officiali nostro priusquam aliquid ibidem administret, ut nos vel officialis ipse committamus ei curam animarum, si idoneus exsistat, alias idem rector teneatur nobis vel eidem officiali alium idoneum praesentare, cui nos vel ipse officialis curam animarum, secundum Deum, committere valeamus.