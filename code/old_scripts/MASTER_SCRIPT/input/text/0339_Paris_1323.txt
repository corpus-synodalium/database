(1) NOs Guillelmus archiepiscopus Senonensis, anno Domini MCCCXXIII. die sabbati post festum beati Matthiae apostoli continuata de die in diem, a die Lunae praecedenti, in nostro provinciali concilio una cum suffraganeis nostris caeterisque personis ecclesiasticis nostrae Senonensis provinciae celebrato, Parisiis congregati: eodem approbante concilio, statuimus et ordinavimus, ut quarta feria, dictam quintam feriam praecedente festum pretiosissimi sacramenti, omnes subditi nostri et suffraganeorum nostrorum, ab esu carnium abstineant et jejunent. 
Quibus jejunantibus sic, vereque poenitentibus et confessis, in remissionem suorum peccaminum quadraginta die de indulgentiis duximus concedendum. 
Circa vero solemnem processionem quae dicta quinta feria fit a clero et populo in delatione praedicti sacramenti iis diebus introducta, videlicet quoad praesens, nihil immutamus: devotioni cleri et populi relinquentes. 
(2) Statuimus et etiam ordinamus, ut si contingat aliquem clericum in villis seu castris dioecesis et provinciae Senonensis, per judicem capi saecularem, qui sufficienter requisitus de reddendo eumdem clericum suo judici ecclesiastico, non reddiderit seu restituerit, in sua malitia perseverans: in dictis villis seu castris cessetur, quamdiu tenebitur idem clericus, a Divinis, nedum in illa ecclesia intra cujus fines dictus clericus detineri dignoscitur, sed etiam in aliis ecclesiis in dictis villis et castris existentibus, si in dictis villis et castris plures ecclesias contigerit esse sitas. 
Quod ad religiosorum monasteria in dictis villis et castris constituta, et ad alias ecclesias eisdem contiguas, extendi volumus ne, si in quibusdam a Divinis cessaretur et non in aliis, cessationis sententia seu jurisdictio valeat vilipendi. 
Et praedictas cessationes, auctoritate praedicti concilii, ab omnibus tam exemptis quam non exemptis, cum de jure ad hoc etiam teneantur, volumus observari. 
(3) Praeterea quia multi religiosi et religiosae per annum et diem in habitu religioso in suis monasteriis commorantes, per quam quidem moram tacite sunt professi et suis monasteriis alligati, in animarum suarum periculum, et scandalum plurimorum, suis dimissis habitibus redire ad saeculum non verentur de facto, postmodum ad monasteria convolantes, praemissa falso sibi licere facere asserentes: eodem approbante concilio statuimus ac etiam ordinavimus, ut praedicti religiosi ac etiam religiosae, dictis anno et die elapsis, per superiores suos, dummodo in aetatis discretione fuerint constituti, profiteri expresse, vel saltem ita publice, quod dicta professio celari non valeat, compellantur: cum non sit dubium, sic exeunte, ac etiam contrahentes, sententiam excommunicationis incurrere ipso facto. 
(4) Praeterea cum sit certum, clericos qui caligas rubeas ac scatatas et alias inhonestas publice deferunt, non modicum detrahere clericalis ordinis dignitati, indignos etiam praerogativa professorum illius ordinis se reddentes: inhonestati talium occurrere cupientes, eodem approbante concilio statuimus ac etiam ordinavimus, ut clerici beneficiati tam cathedralium quam collegiatarum ecclesiarum, sive sint canonici et capellani, vicarii, seu simplices choriales, caligis rubeis, viridibus, scatatis, croceis, seu albis, publice non utantur; sed caligis nigris, seu aliis honestis tantummodo sint contenti. 
Quod si a delatione dictarum caligarum canonici moniti non destiterint, ipso facto immediate distributionibus, quae existentibus certis horis distribuuntur, auctoritate praesentis concilii nos privamus. 
Quod quidem statutum ad presbyteros extendi volumus, ordinariorum arbitrio puniendos. 
Et istud idem in praedictis clericis comam nutrientibus, barbamque prolixam seu tonsuram inhonestam, ac a parte exteriori almutias de cendeto seu de velveto deferentibus, ut uniformitas inter praedictos clericos conservetur, volumus observari. 
HInc est, quod paternitati vestrae auctoritate, nostra metropolitani mandamus, quatenus praedicta statuta in vestris synodis et alibi, prout vobis expedire videbitur, publicetis seu publicari faciatis, et a vestris subditis juxta tenorem ipsorum inviolabiliter observari. 
In quorum testimonium praesentes litteras sigillo nostro duximus sigillatas. 
Datum ut supra. 
