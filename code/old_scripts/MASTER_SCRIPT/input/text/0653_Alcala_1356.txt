Inscriptio [1].
Incipiunt constitutiones synodales reuerendissimi in Christo patris et domini domini Blasii, archiepiscopi Toletani, Hispaniarum primatis et regni Castelle cancellarii.
Prooemium [2].
Blasius, miseratione diuina archiepiscopus Toletanus, Hispaniarum primas et regni Castelle cancellarius, uenerabilibus et discretis uiris decano et capitulo, archidiachonis, uicario nostre ecclesie Toletane, archipresbyteris, uicariis, rectoribus seu curatis, aliisque beneficiatis, capellanis, religiosis, totique clero eiusdem ciuitatis et diocesis Toletane, salutem et benedictionem.
Ex officio dispensationis nobis credite curis sollicitamur continuis ut subditorum nostrorum commodis, in quorum prosperitate nosque prosperamur, studio uigili intendamus.
Hinc est quod nos constitutiones predecessorum nostrorum, quas dispersas in aliquibus uoluminibus et cartis reperimus, ex quibus alique per alias extiterant reuocate, et alie penas spirituales continentes multis laqueum ligaminis et offensionis materiam preparabant, uolentes eas sub titulis competentibus in uno uolumine coartare, et reuocatas ex eis, ne frustra membranas occupent, remouere, et spirituales penas earumdem in temporalibus commutare, constitutiones nostras, quas fecimus in alia prima synodo in loco nostro de Alcala et in ista quam anno presenti in ciuitate Toletana duximus celebrandis, eisdem adiungentes, presentem librum constitutionum fecimus conscribi et eum in plena synodo publicari, quas, sacra synodo approbante, uolumus ab omnibus irrefragabiliter obseruari.
(1) Johannes II. in synodo Toleti: Instructio articulorum fidei.
De summa Trinitate et fide catholica.
Summa totius discipline christiane, ut ait Augustinus, est in fide et moribus.
Ideoque uolentem eternam salutem adipisci oportet eruditum esse de fide et moribus.
Fides igitur continetur in credulitate articulorum et ecclesiasticorum sacramentorum, mores autem in preceptorum obseruatione, uirtutum acquisitione et uitiorum deuitatione.
Que omnia ut clarius pateant, oportet distincte et sub certo numero explicare.
Sciendum est igitur quod articuli fidei sunt quatuordecim, quorum primi septem pertinent ad diuinitatem, alii uero septem ad Christi humanitatem.
Primus articulus est quod Deus est unus in essentia.
Secundus, quod in hac una diuina essentia Pater est Deus, a nullo genitus aut procedens.
Tertius, quod Filius est a Patre genitus.
Quartus, quod Spiritus Sanctus est Deus a Patre et Filio, non genitus set procedens, et sic in eadem essentia diuina sunt tres persone inter se distincte, set in essentia diuinitatis unite.
Quintus, quod ipse unus Deus in Trinitate existens est creator omnium rerum uisibilium et inuisibilium.
Sextus, quod ipse iustificat uel remittit peccata, gratiam conferendo.
Septimus, quod ipse remunerat, eternam gloriam tribuendo.
Alii uero septem pertinent ad Christi incarnationem seu humanitatem:
Primus, quod Dei Filius fuit conceptus absque uirili semine per operationem Sancti Spiritus de beata Maria uirgine.
Secundus, quod fuit natus de Maria semper uirgine.
Tertius, quod fuit pro nobis passus, crucifixus, mortuus et sepultus.
Quartus, quod descendit in anima ad inferos, ut liberaret ibi sanctos existentes.
Quintus, quod tertia die resurrexit a mortuis.
Sextus, quod ascendit ad celos post quadraginta dies a resurrectione, et sedet ad dexteram Patris.
Septimus, quod est uenturus iudicare in fine mundi uiuos et mortuos, largiturus malis penam perpetuam, bonis uero gloriam sempiternam.
Idem in eadem.
Instructio sacramentorum.
Sacramenta Ecclesie sunt septem.
Primum, baptismus, per quem homo efficitur christianus.
Secundum, confirmatio, per quam in fide roboratur, et debet semel suscipi ab omnibus cum opportunitas se offerat eis.
Hec duo non debent iterari.
Tertium, Eucaristia, qua uerum Corpus et uerus Sanguis Domini continetur, et debet sumi saltem semel in anno, scilicet in Pascha.
Quartum, penitentia, que debet recipi a sacerdote proprio saltem semel singulis annis, scilicet ante Pascha.
Quintum, matrimonium, quod debet recipi in facie Ecclesie ab hiis qui in statu coniugali uolunt permanere.
Sextum, ordo, qui debet conferri ab episcopis hiis qui uoluerint clericari.
Septimum, extrema unctio, ualens ad uenialium deletionem.
Idem in eadem.
Precepta decalogi.
Precepta diuina sunt decem, quorum tria prime tabule pertinent ad dilectionem Dei, reliqua uero septem secunde tabule ad proximi dilectionem.
Primum ergo preceptum, quod homo habeat et colat solum unum Deum.
Contra quod faciunt omnes incantatores, diuini, sortilegi, augures et sompnia obseruantes.
Secundum uero, non iurabis in uanum.
Contra hoc faciunt falsum uel sine causa iurantes.
Tertium, quod homo colat diem dominicam.
Contra quod faciunt qui dominica die uel alia festiuitate ab Ecclesia sollemniter instituta, sine causa necessaria laborant in artificiis uel in agricultura uel etiam qui forum tenent, et qui non audiunt missam, legitimam non habentes excusationem.
Quartum, quod filii debent honorare parentes suos, tam carnales quam spirituales.
Contra hoc faciunt patri uel matri maledicentes uel eos uituperantes, aut in necessitate uictualia non ministrantes eisdem.
Quintum, quod non debet homo aliquem occidere facto, consilio uel auxilio.
Contra quod faciunt procurantes aborsum, et contra proximum rancorem tenentes.
Sextum, quod non fiat adulterium.
Contra hoc facit quicumque non suam cognoscens et e conuerso, et quiuis habens quocumque modo illicitum tactum uel inhonestum.
Septimum, quod non fiat furtum.
Contra quod faciunt omnes usurarii et raptores, et omnes fraudulenter aut inique uendentes aut ementes, primitias, decimas et iura ecclesiastica uel aliis debita retinentes.
Octauum, quod non fiat falsum testimonium.
Contra hoc faciunt omnes diffamantes, et ubi testimonium ueritatis debent ferre, non dicentes.
Nonum, quod uxor proximi non debet concupisci.
Contra hoc faciunt omnes uidentes mulierem aliquam ad concupiscendum, et etiam omnes ornantes et ostentantes se ut ab aliis concupiscantur.
Decimum, quod nulla res proximi debet concupisci.
Contra quod faciunt qui cum malis astutiis aut oppressionibus ad uendendum sua uolunt alios uiolentare.
Idem in eadem.
Istructio uirtutum.
Virtutes sunt septem, quarum quatuor dicuntur morales uel cardinales, eo quod in eis tota uita hominis debet, tamquam porta in cardine, uersari et circumuolui.
Scilicet:
Prudentia, ad quam pertinet recte eligere quid agendum.
Iustitia, ad quam pertinet exhibere seu reddere unicuique quod est ei reddendum.
Temperantia, ad quam pertinet passiones suas concupiscibiles moderari et temperare.
Fortitudo, ad quam pertinet in bono rationis perseueranter et fortiter stare, nec propter ullum timorem dimittere.
Tres uero sunt uirtutes theologice seu diuine, que sic nominantur quia directe et immediate ordinant hominem ad Deum et in Deum.
Scilicet:
Fides, per quam quidem homo credit in Deum.
Charitas, per quam summe diligit eum et etiam proximum suum sicut se ipsum propter Deum.
Spes, per quam intendit in Deum tamquam in bonum suum propter beneficium quod sperat adipisci.
Idem in eadem.
Instructio uirtutum et uitiorum.
Vitia seu crimina capitalia sunt septem: superbia, auaritia, luxuria, ira, gula, inuidia, accidia.
Septem autem uirtutes, que hiis uitiis opposite sunt: humilitas, largitas, castitas, mititas, sobrietas, beniuolentia, constantia.
(2) Blasius in synodo Alcale.
De constitutionibus.
Statuimus, sacra synodo approbante, quod in nostra ciuitate Toletana, prima die mensis Madii, annis singulis synodus celebretur, nisi diem predictam et locum mutauerimus ad eamdem synodum faciendam.
Volentes quod decanus et capitulum nostre ecclesie Toletane per suos procuratores, et subdecani collegiatarum ecclesiarum de Talauera et Sancte Leocadie extra muros ciuitatis Toletane, et priores Sancti Auditus et Sancti Blasii de Villa deliciosa, ordinis Sancti Augustini, cum plenaria potestate suorum capitulorum et conuentuum uenire ad dictam synodum teneantur.
Et quod omnes archipresbyteri et uicarii ciuitatis et diocesis Toletane, et de quolibet archipresbyteratu et uicaria duo clerici, de statu suorum archipresbyteratuum et uicariarum informati, uenire teneantur, etiam non uocati.
Et uolumus quod iidem duo clerici habeant procuratoria sufficientia a clericis suorum archipresbyteratuum et uicariarum ad tractandum, ordinandum et concedendum omnia et singula que in synodo tractanda, concedenda fuerint seu etiam ordinanda.
Non uenientes uero clerici ad synodum expensas uenientibus contribuere teneantur.
Et quod omnes archipresbyteri et uicarii nostre diocesis nomina omnium clericorum obtinentium beneficia in suis archipresbyteratibus et uicariis, et si qua uacant et per quos uacauerint et a quo tempore, et qui sunt absentes ab ecclesiis et a quo tempore, nobis seu illi uel illis qui synodum nostro nomine tenuerint, in scriptis deferre ad quamlibet synodum teneantur.
Quod si archipresbyteri, uicarii et clerici supra dicti in premissis uel aliquo premissorum defecerint, nec ea impleuerint cum effectu, penam quinquaginta morabetinorum pauperibus erogandam ipso facto se nouerint incurrisse.
(3) Johannes II. in dicta prima synodo Toleti.
De consuetudine.
Consuetudinem quod clericus post distributionem fructuum factam decedens faciat eos suos, in illis tantum fructibus qui supersunt, solutis debitis, si qua sint, et hiis que fuerint necessaria officio seu oneri usque ad nouos incumbenti fructus, locum habere sancimus.
(4) Eximinus primus in synodo Alcale.
De partitione fructuum beneficii cum moritur beneficiatus [3].
Quoniam plerumque accidit quod, clerico beneficiato decedente, super fructibus ecclesiasticis beneficii inter successorem et alium seu alios ad quos bona defuncti de iure pertinent questionis materia suborta, uariis et diuersis consuetudinibus allegatis, in inuicem se uexant laboribus et expensis, et successor, propter facultatum ipsius ecclesie insufficientiam, cogitur mendicare.
Statuimus ut quandocumque clericus ipse decesserit, pro quota temporis quo uixerit fructus sui beneficii percipiat, residuum uero futuro successori applicetur, quauis contraria consuetudine non obstante.
Annum quoque in kalendis Ianuarii uolumus incohari.
(5) Johannes II. in secunda synodo Toleti.
De officio archipresbyteri.
Nedum canones, set stilus curie matrimoniales causas, cum solis committat episcopis, maioribus enumerare uidentur, que cum compositionis seu dispensationis non admittant remedium, set secundum iuris rigorem debeant iudicari, non expedit earum iudices ne cecus ceco ducatum prebeat, ut iam factum nouimus [4] statuta canonum ignorare.
Ideoque statuimus ne aliquis archipresbter uel quiuis alius ius ignorans canonicum de predictis causis se ullatenus intromittat.
Alioquin processus ipsius sit irritus ipso iure, et procedens in penam quingentorum morabetinorum usualis seu currentis monete, piis operibus applicandam, incidat ipso facto.
(6) Johannes II. in secunda synodo Toleti.
De clericis peregrinis.
Experientia nouimus instruente pluresque alienigenas, alios non promotos, alios criminosos, alios irregulares, alios apostatas, alios excommunicatos, suspensos uel interdictos in nostra diocesi celebrare.
Volentes igitur animarum, ut tenemur, periculis obuiare, statuimus ut quicumque clericum secularem alienigenam absque nostra licentia ad celebrandum publice admisserit uel ei ornamenta Ecclesie ministrauerit, centum morabetinorum penan, nobis applicandam, incurrat.
(7) Blasius in synodo Toleti.
De officio ordinarii.
Statuimus ut constitutiones felicis recordationis domini Johannis, predecessoris nostri, super articulis fidei, preceptis decalogi, sacramentis Ecclesie ac speciebus uirtutum et uitiorum, olim ab ipso predecessore edite, que superius sunt inserte, per capellanum maiorem uel ipsius uicarium ecclesie Toletane et per rectores curatos cuiuslibet alterius ecclesie et parrochie ciuitatis et diocesis Toletane, uel alium uice et nomine ipsorum, in festiuitatibus Natalis, Resurrectionis, Pentecostes, Asumptionis beate Marie, et prima dominica Aduentus et prima dominica Quadragesime, in eisdem ecclesiis populo ibidem tunc ad missarum sollemnia uenienti, in lingua uulgari, alta uoce, de cetero publicentur.
Si quis uero ex predictis negligens in publicatione huiusmodi fuerit, pro qualibet die ex predictis festiuitatibus qua publicationem facere contempserit supra dictam, mulcte triginta morabetinorum usualis monete, in usus misericordie conuertende, eo ipso se nouerit subiacere.
(8) Johannes Vincentii, uicarius generalis prefati domini Johannis II., in synodo Toleti.
De foro competenti.
Quia cause criminales maiores requirunt iudices qui merum habeant imperium, graue est quod aliqui archidiaconi, achipresbyteri et alii minores prelati et eorum uicarii de talibus causis se intromittere non uerentur.
Idcirco nos dictus uicarius, et Rodericus Guterii ac Fernandus Petri, canonici Toletani, procuratores capituli Toletani, ac archipresbyteri, uicarii et reliqui clerici in predicta synodo congregati statuimus quod de cetero tales prelati uel eorum uicarii de talibus causis se nullatenus intromittant.
Quod si fecerint, quidquid in eis egerint uel coram eis actum fuerit pro irrito habeatur, nisi sint iurgia uel modica aut leuia crimina, quorum examinatio et castigatio modica uel leuis a iure talibus est concessa, uel nisi sit aliquis cui aliud competat ex statuto, consuetudine uel priuilegio speciali.
Hec autem constitutio intelligatur de criminalibus que criminaliter intentantur, et de arduis, licet ciuiliter intententur.
Ardua autem intelligimus que de sui natura ad depositionem intendunt.
Per hec tamen non excludimus quin archidiaconus, archipresbyter, uicarius uel procurator aut quicumque alius iudex qui fuerit presens ubi fuerit malefactor eum capiat seu capi faciat et tradat seu tradi faciat ad carcerem domini archiepiscopi, etiam, si opoteat, uiolenter.
(9) Johannes Vincentii, uicarius generalis prefati domini Johannis II., in synodo Toleti.
De dolo et contumacia.
Cum maior in eo qui alium ad ius prouocat quam in prouocato, si in die assignata non compareat, contumacia reputetur, idcirco statuimus quod sicut citator citati contumaciam, sic citatus possit accusare contumaciam citatoris et expensas petere si non compareat die qua eum fecit ad iudicium evocari.
(10) Eximinus primus in synodo Alcale.
De feriis.
Cum otia fomentum pariant uitiorum, festiuitatum multitudinem duximus temperandam, cum in illis, eo quod homines non laborant, pauperes aggrauantur et otiosi ac deliciosi ad illicita prouocantur.
Quare festiuitates necessario colendas subnotauimus, quas qui contempserint colere, per suum presbyterum compellantur.
Festum scilicet:
Circumcissionis Domini
Epiphanie
Illefonsi
Purificationis beate Marie
Cathedre sancti Petri
Sancti Mathie apostoli
Annuntiationis beate Marie
Resurrectionis Domini, cum feria secunda et tertia
Sancti Marchi euangeliste
Apostolorum Philipi et Iacobi
Ascensionis Domini
Pentecostes cum duobus diebus sequentibus
Corporis Domini
Bernabe apostoli
Natiuitatis beati Johannis Baptiste
Apostolorum Petri et Pauli
Triumphi sancte Crucis
Marie Magdalene
Sancti Iacobi apostoli
Sancti Petri Vincula
Transfigurationis Domini
Beati Laurentii
Assumptionis beate Virginis
Sancti Bartholomei apostoli
Natiuitatis beate Marie uirginis
Beati Matthei apostoli
Dedicationis beati Michaelis
Sancti Luche euangeliste
Apostolorum Simonis et Iude
Sollemnitatis Omnium Sanctorum
Sancti Eugenii
Sancti Andree apostoli
Sancti Nicholai
Sancti Thome apostoli
Expectationis beate Marie
Natalis Domini
Sancti Stephani
Sancti Johannis apostoli et euangeliste
Sanctorum Innocentium
Ac omnes dies dominicos.
Et quelibet parrochia obseruet sollempnitatem illius sancti in cuius honore ipsius ecclesia est constructa.
Officium uero predictarum festiuitatum et aliarum, siue sint nouem siue trium lectionum, prout hactenus fieri consueuit in ecclesiis a clericis obseruetur.
Et ad audiendum officia laici nichilominus moneantur.
(11) Johannes II.
De testibus.
Falsos testes et quoscumque alios ad perhibendum falsum testimonium inducentes eosdem, uolumus ipsos uiuos ab ingressu ecclesie coherceri, ac eosdem mortuos postea ecclesiastica carere decernimus sepultura, mandantes capellano maiori ecclesie Toletane uel ipsius uicario, rectoribus seu curatis ecclesiarum ciuitatis et diocesis Toletane seu eorum loca tenentibus quod constitutionem huiusmodi in festiuitatibus Natalis, Resurrectionis Domini, Assumptionis beate Marie ac Omnium Sanctorum in lingua uulgari suis populis publicent in ecclesiis dum ibidem conuenerint populi ad diuina.
Alioquin, non seruantes nec publicantes constitutionem huiusmodi pro qualibet uice et die de predictis penam quinquaginta morabetinorum usualis monete, piis usibus applicandam, eo ipso se nouerint incurrisse.
(12) Johannes II.
De uita et honestate clericorum.
Licet generaliter tradatur ne clericus comam nutriat neque barbam, specialiter tamen statuimus ut quisque presbyter quolibet saltem mense, ne sumendo Christi Sanguinem aliquid indecens contingere possit, sub pena decem morabetinorum usualis monete, piis usibus applicanda, barbam, comam et rasuram faciat sibi radi.
Quodque crines non protendant notabiliter ultra aures.
(13) Idem.
De prebendis [5].
Cupientes seruitio ecclesiarum prouidere et occasionem paupertatis clericis amouere, clericis diuisionem beneficiorum, iuxta Turonense concilium, et partis eorum renuntiationem fieri prohibemus.
Statuentes ut qui parti renuntiauerit quantecumque, toto careat, non habentibus, integrum, secundum prioritatem temporis, conferendo, si autem omnia integra fuerint aut unum tantum, alteri idoneo conferatur.
De diuisis uero statuimus ut cum ea uacare contigerit, priora ut premittitur integrentur.
Hanc autem integrationem intelligi uolumus de hiis que indebite fuere diuisa, quod prima facie presumitur, nisi aliter ostendatur; secus si a prima fundatione nominata sint media uel sub nomine alterius partis, uel alia auctoritate ordinarii de iure receperint sectionem, quia huiusmodi beneficia uim integrorum censentur habere.
Quoad prestimonialia uero, que dicuntur libera, nec ex hoc ulla utilitas ecclesiis afferretur, dictam integrationem similiter decernimus non extendi.
(14) Blasius in synodo Toleti.
De clericis qui in excommunicatione indurati manent [6].
Quia frequenter aliqui clerici, qui in obedientie exhibitione et obseruatione mandatorum Dei et Ecclesie sue sancte esse debuerant speculum aliorum, manendo excommunicati longo tempore animo indurato occasionem laicis tribuunt similia faciendi.
Idcirco statuimus ut quicumque clericus excommunicatus ab homine contumaciter manserit in excommunicatione maiori per mensem, pro qualibet die qua post lapsum mensis predicti, usque ad duos menses sequentes, perdurauerit in eadem, triginta morabetinos, applicandos operibus pietatis, soluere teneatur.
Quod si ultra dictos ultimos duos menses animo indurato, quod absit, excommunicationem contempserit prelibatam, ex tunc, elapsis tribus mensibus supra dictis, captus a nobis uel illis, quibus hoc specialiter duxerimus committendum, carcerali custodie deputetur, in quo, ne grex dominicus eiusdem participationis contagine inficiatur, tamdiu detineatur ibidem quousque de sua contumacia resipiscens, ad unitatem sancte matris Ecclesie rediens, absolutionis beneficium meruerit obtinere.
(15) Blasius primus in synodo Toleti.
De clericis non residentibus in ecclesia uel prebenda.
Quia non licet curatis seu rectoribus et beneficiatis aliis ecclesiarum absque suorum licentia prelatorum ab ipsis ecclesiis et beneficiis curatis et seruitoriis se [7] absentare, ideo statuimus ut nullus beneficium curatum uel seruitorium in ciuitate et diocesi Toletana obtinens, de ecclesiis eisdem seu de beneficiis predictis sine licentia diocesani de cetero se absentet, et quod tunc dimittat ibidem uicarium, qui de auctoritate archiepiscopi ibidem seruiat loco eius.
Si quis autem deinceps se duxerit aliter absentandum, pro rata temporis quo sic absens fuerit nihil percipiat de beneficiis ante dictis, set archiepiscopus tunc deputet ibidem uicarium qui de ipsius archiepiscopi auctoritate et licentia fructus percipiat ante dictos.
Hanc autem constitutionem ad beneficia prestimonialia nolumus extendi, cum de consuetudine residentiam non requirant.
(16) Blasius primus in synodo Toleti.
De prebendis.
Non sine magno dispendio et periculo animarum in aliquibus eclesiis nostre ciuitatis et diocesis, in quibus plura beneficia seruitoria existere dignoscuntur, cura animarum alicui certo beneficio minime est annexa.
Quapropter, uolentes ex iniuncti nobis officii sollicitudine, ut tenemur, super hiis de opportuno remedio prouidere, sacra synodo approbante, statuimus ut in ecclesiis nostre ciuitatis et diocesis in quibus unicum beneficium seruitorium existit, quod cura animarum eidem beneficio sit annexa, in illis uero in quibus plura existunt beneficia seruitoria, illud beneficium curam habeat animarum cui de consuetudine uel a nostris predecessoribus uel a nobis cura extitit annexata.
Quod si non appareat cui beneficio cura immineat animarum, uolumus quod illud beneficium curatum in posterum censeatur quod obtineatur ab eo cui per nostros predecessores uel nos fuit animarum cura commissa in ecclesiis in quibus obtinere eadem beneficia dignoscuntur.
Si uero cura in aliquibus ecclesiis per nostros predecessores uel nos certis personis in eisdem ecclesiis beneficiatis commissa non fuerit usque modo, ordinamus quod illa beneficia curata in posterum censeantur que ab hiis obtenta fuerint quibus earumdem ecclesiarum curas duxerimus committendas.
(17) Idem in eadem.
De celebratione Horarum.
Distributiones quotidiane [8].
Ad diuini cultus augmentum, quem nostris temporibus cupimus augmentari, statuimus ut in omnibus ecclesiis parrochialibus ciuitatis et diocesis Toletane de parte fructuum, reddituum et prouentuum clericos beneficiatos seruitorios cuiuslibet ecclesiarum ipsarum contingente, pro distributionibus quotidianis in Matutinis, missa et Vespertinis officiis, inter clericos beneficia seruitoria obtinentes, dictis Horis et officiis interessentes et seruientes equaliter diuidendis, tres denarii monete usualis nunc currentis pro qualibet die a quolibet clerico de cetero assumantur.
Et quod distributiones omnes predicte inter clericos beneficiatos predictos qui a principio ad Horas seu officia diuina predicta ad suas ecclesias uenerint et eisdem officiis interfuerint ibidem, uidelicet tertia pars distributionum predictarum in Matutinis, et alia tertia in missa, et residua tertia pars in Vespertinis officiis equis partibus diuidantur.
Quodque omnes et singuli clerici ante dicti ecclesiarum predictarum ad Matutinum uel missam uel Vespertinum officia celebrandum ad suas ecclesias uenire et Horis et officiis predictis (uel saltem in altera ipsarum Horarum uel officiorum) interesse teneantur.
Alioquin non solum distributionibus predictis, uerum etiam portione sibi alias competente de fructibus, redditibus et prouentibus pro die seu diebus quibus non uenerint seu seruierint, ut prefertur, nouerint se priuatos portione sua predicta, consociis suis clericis beneficiatis qui uenerint et seruierint, ut est dictum, omnimode acrescente.
Preterquam si clerici consocii sui collusionem aliquam fecerint in predictis, tunc enim fructus, redditus et prouentus portionis talis clerici non uenientis et seruientis, non consociis clericis, set fabrice ipsius ecclesie uolumus applicari.
Quod si ecclesia ipsa parrochialis unum dumtaxat clericum habeat seu habuerit, et ipse unus clericus ad unam saltem Horarum seu officiorum predictorum ad suam ecclesiam non uenerit, ut predicitur, seruiturus, et ad missam per se uel per alium, tunc fructus, redditus et prouentus sui beneficii pro die seu diebus quibus non uenerit ut prefertur, fabrice eiusdem ecclesie applicentur, nisi ipsos infirmitas uel alia causa legitima excusaret.
(18) Johannes II.
De sepulturis.
Quamuis pietatis affectu et [9] humanitatis intuitu liceat mortuos deplorare, excessus tamen lugubris prohibetur quia desperationem uidetur future resurrectionis habere.
Illum igitur execrabilem abusum, ut, cum aliquis moritur, homines et mulieres ululando per uicos et plateas incedant, uoces horribiles in ecclesiis et alibi emittant, ac quedam alia indecentia faciunt ad gentilium ritum tendentia, que non solum fidelium corda pungunt, set diuine oculos maiestatis offendunt, penitus reprobamus.
Expressius autem ea clericis sub pena excommunionis interdicentes, precipimus ne, tempore dumtaxat exequiarum excepto, uestes lugubres portent, nisi pro patre, matre, fratre, domino aut sorore.
(19) Johannes II.
De parrochiis et alienis parrochianis.
Quicumque alieno parrochiano absque littera testimoniali sacerdotis proprii missam celebrauerit nuptialem, trecentos morabetinos nobis soluere teneatur.
(20) Johannes II.
De decimis.
Plerumque contingit quod clericus, qui nulli obesse debet, set omnibus uelle prodesse, parrochianum ad uitam spiritualem suscipiens, ad mortem ducit eternam, inducendo ipsum uel inordinato eius proposito annuendo ut decimam seu eius partem sibi uel alteri retineat, quam soluere integraliter ex precepto tenetur.
Volentes igitur ius nostrum et aliorum ac talium animas presentis saltim pene formidine preseruare, sancimus quod quicumque de cetero talia commisserit, beneficio spolietur, parrochianus uero ad eamdem soluendam integraliter excommunicationis sententia percellatur.
Idem.
Aliqui preferentes timori Dei auaritiam, animalium decimandorum meliora uendunt, soluentes postea de peioribus Ecclesie, etiam pro uenditis, numero non pretio, partem suam.
Cum igitur Deum, qui nobis omnia donans, decimam sibi in signum dominii retinuit, defraudare noscantur, precipimus ut de pecunia uenditorum pecuniam [10], de animalibus uero non uenditis, nisi ubi de necessitate ad pecuniam reduci habeant, animalia soluere teneantur, alioquin excommunicentur, et tamdiu nuntientur, donec integraliter soluerint ut est dictum.
Per eamdem penam, eamdem fraudem in aliis rebus decimandis excludendam sancimus.
(22) Johannes II.
De celebratione missarum.
Quia inter alia sacramenta, Corporis et Sanguinis Christi sacramentum frequentius exercetur, tanto cautiores decet in eo esse ministros, quanto periculosius possit errari in ipso.
Oportet itaque ipsius formam et materiam esse notas.
Est igitur materia sacramenti Corporis Christi panis tritici purus et acimus, ac uinum de uite, modica aqua, ut ad naturam uini trahatur, permixta.
Ne autem masse de predicto blado faciende per simplicitatem uel alias aliquid misceatur, sacerdos per se uel saltem per ministrum Ecclesie, eo presente, ex farina mundi tritici et aqua tantum faciat dictum panem.
Forma uero in consecratione Corporis seruanda est ista: Hoc est enim Corpus meum [11], post que uerba cum deuotione humiliter erigatur.
Forma autem consecrationis Sanguinis est: Hic est enim calix Sanguinis mei noui et eterni testamenti, mysterium fidei, qui pro uobis et pro multis effundetur in remissionem peccatorum [12], post que uerba habet calix deuote et humiliter eleuari.
Debet quoque sacerdos absque peccato mortali deuotus accedere ad conficiendum huius sacramentum.
In mortali autem existens, confiteatur antequam celebret sacerdoti, cuius copia si desit et necessitas urgeat, contritus habens propositum, cum affuerit illius copia, confiteri, poterit celebrare.
Idem.
Constitutus in sacris uel beneficiatus debet studiose, indeclinabiliter et deuote Horas canonicas recitare.
Alioquin beneficiatus beneficio, non beneficiatus officio, suspendatur.
Idem.
Quicumque missam antequam dixerit Matutinum celebrauerit, perdat ipso facto fructus beneficii per mensem, consociis uel, ubi desint, fabrice, applicandos.
Idem.
Quamuis iuris rigor habeat ut nullus presbyterorum nisi duobus presentibus sibique respondentibus missarum sollempnia celebrare presumat, scripture tamen equitati adherentes, uolumus ut saltem cum uno ministro, clericali tamen ueste induto et clerico, ubi talis haberi possit commode, eadem debeat celebrare.
Nedum autem dum eadem celebrantur mysteria, quin imo et dum alia, clericos, ubi superpelliciorum habetur copia, in eadem ueste assistere ordinamus, mulierem uel filium celebrantis sibi assistere prohibentes.
Idem.
Cum hominis memoriam labilem experientia manifestet, sancimus ne aliquis absque libro uel carta misse canonem continente et sine lumine celebrare presumat.
Contrarium autem faciens, penam triginta morabetinorum, illius altaris luminaribus applicandam, se ipso facto nouerit incurrisse.
Idem.
Curatus paratam habens semper Eucharistiam pro infirmis, eamque munde, caute ac honorifice custodiens, de octaua sumendo renouet in octauam.
Nulli etiam [13] in peccato mortali publice perseueranti ministret, occulto autem peccatori publice non deneget, ad instar Christi, bucellam Iude proditori tradentis.
Cum autem illam ad infirmum portauerit, in decenti habitu, superposito mundo uelamine, ferat et referat manisfeste ac honorifice ante pectus cum omni reuerentia et timore, semper lumine precedente et sono modice campanelle, ut nedum apud uidentes set et apud audientes fides et deuotio augeatur.
Frequenter quoque debet plebem docere ut cum in altari eleuatur uel modo predicto fertur, se reuerenter inclinet, humiliter genuflectens.
Idem.
Quicumque bis in die habuerit celebrare, debet utrobique conficere Corpus et Sanguinem Iesu Christi, neque aliter, ut factum nouimus, simulare presumat, cum non solum Deo, cui non ueretur illudere, set populo, quem decipit, se astringat.
Quamquam autem etiam in prima et in secunda immolatione teneatur communicare, uinum tamen perfusionis prime non sumat, ut ad secundam ieiunus accedat, set conferre poterit assistenti.
Idem.
Si per negligentiam aliquid de Sanguine stillauerit in terra, lingua lambatur, si tabula, raddatur; si non fuerit tabula, ne locus conculcetur, corrodatur et igne consumatur, cinis autem intra altare abscondatur.
Si super altare stillauerit calix, absorbeat minister stillam; si super corporalia uel linteum altaris unum uel plura, corporalia uel lintea que tetigerit stilla, tribus uicibus minister abluat, calice subter posito, et aqua ablutionis sumatur et iuxta altare recondatur.
(22) Johannes II.
De baptismo et eius effectu.
Primum et [14] fundamentum omnium noue legis sacramentorum constat esse baptismum, cuius uiitus, quia in materia et forma consistit, non decet eas clericos, presertim eius ministros, aliquatenus ignorare.
Est igitur materia aqua uera et naturalis, et ideo si, ob ipsius defectum, aliquis uino, oleo, aqua rosacea uel quouis alio liquore fuerit baptizatus, est iterum baptizandus.
Forma uero est hec: Ego te baptizo in nomine Patris et Filii et Spiritus Sancti [15].
Porro ubi de aliquo an baptizatus sit uerisimiliter hesitetur, hac forma baptizari iubetur: Si baptizatus es, non te baptizo, et si baptizatus non es, ego te baptizo in nomine Patris et Filii et Spiritus Sancti [16].
Verum, quia contingit quandoque aliud membrum a capite pueri existentis in utero baptizari, poterit supra proxima forma, cum in lucem uenerit, uti sacerdos.
Cum autem caput eius tantummodo baptizatur, etiam si residuum corporis in utero lateat, non est, licet postea uiuat, denuo baptizandus.
Si partum contingat periclitari, potest nedum obstetrix uel quiuis alius masculus aut femina, set etiam pater uel mater in conca, patella aut alio instrumento baptizare eumdem.
Nominabit autem ipsum dicendo: Ego te Petrum uel Martinum baptizo in nomine Patris et Filii et Spiritus Sancti [17].
Debet autem fieri mersio dum proferuntur uerba predicta.
(23) Johannes II.
De ecclesiis edificandis.
Prohibitionem de ecclesiis uel oratoriis absque auctoritate episcopali edificandis pene adiectione iuuantes, statuimus quod quicumque singularis aut communitas aliter edificauerit, mille morabetinorum penam nobis applicandam, prestans autem auctoritatem penam eamdem incurrant ipso facto.
(24) Blasius primus in synodo Alcale.
De censibus.
De luctuosa [18].
Vt de approbata et antiqua et hactenus pacifice obseruata consuetudine, editis super eo constitutionibus, quouis archipresbyterorum, uicariorum, rectorum et aliorum clericorum nostre diocesis obeunte, unam pretiosiorem rem ex hiis que habeat, utpote sarracenum uel sarracenam, equum, roncinum, mulum seu mulam, qui uel que sellam portauerit, uas seu çifum argenteum, taçam argenteam uel quoduis aliud iocale uel aliam rem, quod siue quam nos duxerimus eligendam pro luctuosa habere debemus, cuius occasione seu pretextu aliqui a nutriendis animalibus et habendis iocalibus huiusmodi retrahuntur.
Atque etiam cum quilibet clericus ciuitatis et diocesis Toletane singulis annis usque ad festum sancti Martini mensis Nouembris, nulla requisitione seu monitione premissa, suo archipresbytero seu uicario solitum cathedraticum, scilicet sex morabetinos usualis monete, nobis assignandum, sub pena dupli soluere teneatur.
Ideo, sacra synodo instante, uolente, consentiente et expresse approbante, uolentes eos fauore prosequi gratioso, statuimus et ordinamus quod omnes archipresbyteri, uicarii, rectores ac clerici ciuitatis et diocesis Toletane, uidelicet illi a quibus ipsam luctuosam habere consueuimus, duplicatum cathedraticum, scilicet duodecim morabetinos usualis monete, uice et loco et in compensationem prefate luctuose, quam ex nunc ob id eis remittimus, nobis et successoribus nostris Toletanis archiepiscopis exinde in perpetuum, usque ad dictum solitum festum, sub pena dupli, annis singulis soluere teneantur.
(25) Johannes II.
De reliquiis et ueneratione sanctorum.
Statuimus ut nullus Iudeos uel Sarracenos, masculos uel feminas, in ecclesiis dum diuina celebrantur officia de cetero introducat.
Alioquin Iudei uel Sarraceni predicti, siue sint masculi siue femine, de ipsis ecclesiis expellantur, et christianus, siue sit masculus uel femina, cuiuscumque status, gradus uel conditionis existat, eosque qualitercumque defendens uel mandans ne exeant, uel qui consilium, auxilium uel fauorem prestiterint in predictis, uiuus ab ingressu ecclesie arceatur et mortuus postea ecclesiastica careat sepultura.
Mandamus nichilominus capellano maiori ecclesie Toletane uel eius uicario, rectoribus seu curatis ciuitatis et diocesis Toletane seu eorum loca tenentibus, sub pena uiginti morabetinorum usualis monete, pietatis operibus applicanda, quod constitutionem presentem in festo Natalis, Resurrectionis, Assumptionis beate Virginis et Omnium Sanctorum, in lingua uulgari seu materna per se uel alium publicent populo seu publicari faciant, cum populus ipse ibidem ad missam maiorem tunc interfuerit audiendam.
(26) Blasius primus in synodo Alcale.
Ne clerici uel monachi secularibus negotiis se immisceant.
Quia a multis fide dignis audiuimus et experientia didicimus quod multe persone ecclesiastice negotiis secularibus se immiscentes, procurationes, dispensationes et administrationes bonorum secularium personarum in se suscipiunt, et [19] fructus, redditus et prouentus bonorum eorumdem arrendant, locant seu conducunt, et pro arrendatoribus, locatoribus et conductoribus eorumdem fideiubent.
Ex quo cultus diuinus minuitur et Ecclesie libertas infringitur, ac plerumque persone ecclesiastice iniurias corporales et carceres patiuntur.
Idcirco, sacra synodo approbante, statuimus et monemus primo, secundo et [20] tertio omnes personas ecclesiasticas nostre ecclesie, ciuitatis et diocesis, cuiuscumque status, ordinis, dignitatis seu conditionis existant, ut a prefatis abstineant, sub pena amissionis priuilegii clericalis.
Contrarium uero facientes sciant se esse exutos priuilegio clericali et quod eos Ecclesia non defendet.
(27) Blasius.
De penis.
Ne subditorum nostrorum anime ex transgressione quarumcumque constitutionum synodalium ligentur, sacra synodo approbante, statuimus ut constitutiones synodales nostrorum predecessorum et nostre nostros subditos ad penam obligent, non ad culpam.
(28) Johannes II.
De penitentiis et remissionibus.
Vt rectores et curati aliique presbyteri non curati ad immolandum Deo in celebratione missarum deuotius preparente, presenti constitutione eisque, non absque rationabili causa, concedimus ut tunc cum habuerint missarum sollemnia celebrare possint cuicumque alteri presbytero peccata sua, casibus nostris dumtaxat exceptis, [21] de cetero confiteri, eidemque presbytero sic electo damus in casu premisso eumdem de peccatis suis potestatem et licentiam absoluendi.
(29) Idem.
Qui de periurii crimine indiscrete absoluunt [22].
Ad aures nostras peruenit quod nonnulli presbyteri, tam religiosi quam alii, proprie salutis immemores, non absque graui periculo animarum et lessione proximi et fraudatione iurium ecclesiasticorum, aliquos de facili absoluunt in foro anime de periurii crimine indiscrete.
Ideo in casu huiusmodi nobis reseruato de iure, absolutionem talem, preterquam in mortis articulo et tunc satisfactione iniuncta, sine nostra licentia speciali prestanda deinceps decernimus non ualere.
Et absoluens in tali casu prohibito, preter satisfactionem de qua tenetur leso, penam trecentorum morabetinorum usualis monete, in piis operibus conuertendam, se ipsum eo facto nouerit incurrisse.
(30) Idem.
Presbyter ob cuius culpam quemquam sine sacramentis mori contigerit [23].
Presbyter ob cuius culpam quemquam sine baptismo, penitentia et communione mori contigerit, beneficio spolietur.
(31) Idem.
Parochiano non confesso Corpus Christi non ministretur [24].
Parochiano, nisi constet esse confessum, Corpus Christi presbyter non ministret.
(32) Idem.
De decimis soluendis [25].
Religiosi et alii quicumque decimas uel earum partem non soluentes, absque satisfactione parochiali ecclesie cui debentur facienda, indiscrete absoluunt, ex quo detrimentum ecclesiis, cum sua iura perdant, animabusque periculum, cum absque restitutione non liberentur, prouenire noscuntur, propter quod nobis hunc casum reseruantes decernimus nullum absque nostra auctoritate speciali posse quemquam in casu absoluere supra dicto.
(33) Idem.
De helemosinis captiuis [26].
Grandis malitie occasionem in congregatione helemosine captiuorum, que uulgariter Cruzata [27] dicitur, adhiberi solitam tollere, ut est possibile, cupientes, in archipresbyteratibus archipresbyteros, in uicariis uero uicarios esse uolumus collectores.
Quibus in remissionem peccaminum iniungimus ut tam per se quam per alios in confessionibus, predicationibus, testamentis et alias inducant populos ad huiusmodi piam helemosinam faciendam.
Collectam uero in festo sancti Michaelis et Pasche procuratori per nos ad hoc constituendo transmittant, in usum predictum fideliter expendendam.
Volentes autem labori eorum respondere, eis septimam partem concedimus de collecta, obligatis annuatim exactam rationem reddere procuratori predicto.
(34) Idem.
De casibus reseruatis [28].
Vt ad resistendum peccato eo cautiores subditi nostri reddantur quod illud arctabuntur uerecundius confiteri, casus nobis decreuimus reseruare subscriptos [29]:
Incestum, tam consanguinearum, affinium spiritualium, carnalium quam religiosarum.
Coitum cum paganis uel in ecclesiis, uel uirginis uiolationem.
Adulterium.
Vitium contra naturam quodcumque.
Percussionem parentum.
Procurationem aborsus uel sterilitatis in se seu in alio.
Homicidium uoluntarium facto, uerbo, consilio aut consensu.
Maleficium, sortilegium, diuinationem aut inuocationem demonum pro quacumque re.
Sacrilegium.
Abusum crismatis, Eucharistie uel alterius rei sacre.
Periurium.
Votum.
Promotionem per saltum uel ab alio, sine nostra licentia factam.
Dispensationem simonie.
Absolutionem canonis, uel nostre aut nostrorum predecessorum constitutionis, nobis permissas.
Decimarum aut primitiarum restitutionem.
Et generaliter ubicumque difficultas aut ambiguitas inciderit propter nouitatem casus uel imperitiam sacerdotis, seu ubi sit sollempnis penitentia iniungenda.
Porro ubi uerbaliter aut litteratorie alicui casus commisserimus memoratos, absolutionem tamen sacrilegii ex quo pecuniaria pena debetur, periurii aut restitutionis decimarum uel primitiarum, cum ex predictis euidens detrimentum nobis, ecclesiis ac aliis quos tangit prouenire noscatur, nequaquam committere cuiquam intendimus, nisi hoc expresserimus nominatim.
(35) Conclusio archiepiscopi [30].
Datum in ciuitate Toletana, quinto nonas Madii, anno natiuitatis Domini millesimo trecentesimo quinquagesimo sexto, indictione nona, pontificatus sanctissimi in Christo patris et domini nostri domini Innocentii, diuina prouidentia pape vi., anno quarto, qua die nostra synodus, quam anno presenti duximus celebrandam in capella habitationis nostre, extitit terminata.
Et ante terminationem, predictas constitutiones per notarium publicum infra scriptum, in plena synodo, ipsaque sacra synodo approbante, legi et publicari mandauimus, nostrique sigilli appensione muniri, mandantes eidem, ad maioris roboris firmitatem, ut has constitutiones in publicam formam redigat, eisdem suum signum solitum apponendo.
Presentibus uenerabilibus et discretis uiris dominis Hugone de Maiorito et Didaco Gundisalui de Talauera, archidiaconis, et Martino Gundisalui, precentore, et Bernardo de Fonte, thesaurario, necnon Petro Fernandi, uicario, et canonicis in nostra ecclesia Toletana, et Petro Gundisalui de Maiorito et Johanne Fernandi de Alcala, ac Fernando Martini de Rodiellas, necnon Johanne Garsie de Illiescas, archipresbyteris, et aliis pluribus uicariis et procuratoribus cleri nostre diocesis ad dictam synodum congregatis.
Testimonium notarii.
Errata corrige [31].
Et ego Gundisaluus Gundisalui, canonicus Seguntinus, publicus apostolica auctoritate notarius, qui una cum omnibus supra dictis ad dictam synodum congregatis ibidem interfui, predictas constitutiones in octo foliis seu cartis ex utraque parte per alium scriptas, in plena synodo, de mandato prefati reuerendissimi in Christo patris et domini domini Blasii, archiepiscopi Toletani, dictam synodum celebrantis, ipsaque sacra synodo approbante et nemine contradicente, legi, publicaui et in hanc publicam formam redegi, signoque meo consueto signaui in testimonium ueritatis.
Nec obstet dictio tendentia, scripta in constitutione que incipit Quamuis [32] sub titulo De sepulturis, que debet intrare inter dictionem ritum et dictionem que; nec dictio statuimus in constitutione que incipit Ne subditorum [33] sub titulo De penis, que [34] debet intrare inter dictionem approbante et dictionem ut, manu mea scripte, non uitio set errore; nec obstet etiam dictio parte, inter lineas scripta in hac mea subscriptione.