In una synodo fecit legi sic.
(1) De usurariis et concubinariis manifestis.
Excommunicamus in his scriptis et excommunicatos mandamus sollempniter ab omnibus presbiteris, singulis diebus dominicis et festivis, presente et audiente populo, usurarios et concubinarios manifestos, sive sint masculi sive femine supradicti.
(2) De curatis instituendis in synodo.
Item mandamus quod aliquis presbiter non regat nec teneat curam animarum nisi sibi commissa fuerit per nos vel curiam nostram, et quod curam recipiat in synodo que circa festum Pentecostes celebratur.
(3) De horis canonicis.
Item mandamus omnibus et singulis presbiteris parrochialibus quod quolibet die dicant horas statutas et pulsent horas canonicas in ecclesiis suis, alioquin non recipientur deinceps, sed aliter punientur ad arbitrium curie nostre.
(4) De synodo.
Item quod nisi veniant in prima die synodi in quinque solidis Remundensium dandis operi ecclesie secundum misericordiam punientur.
(5) De clericis conjugatis.
Item de clericis conjugatis que utuntur in ecclesiasticis non proponimus defendere nos eos quoad tallias et alias exactiones.