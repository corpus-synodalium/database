Idem Nicholaus in synodo sancti Luce eodem anno.
(1) De pulsacione ad elevationem Christi.
Quia pastoris est ad bonum subditos excitare, et nos in pluribus ecclesiis vidimus post elevacionem dominici Corporis cum campana pulsari, cum hoc ante elevacionem predictam fieri debeat, ut corda fidelium ad veneracionem dominici Corporis excitentur, precipimus ut cum divina missarum solempnia celebrari contigerit, dum sacerdotes signacula faciunt super hostiam et calicem consecrandos, pausatim faciant cum campana pulsari.
(2) De conversacione capellanorum et de hiis admittendis ad divina celebranda.
Cum infames loca sue fugere solent nacionis, et nonnulli diversarum nacionum in dyocesi Andegavensi aufugientes, presbiteros se fingant, licet non sint, et, si sint, talis tamen condicionis existunt quod non sint ad divina celebranda in ecclesiis admittendi, precipimus et statuimus, capellanos in ecclesiis nostre dyocesis non admitti ad divina ministranda in eisdem, nisi per litteras prelatorum seu testes ydoneos de eorum promocione et conversacione valeat apparere.
(3) De litteris apostolicis et qualiter debeant exsequi.
Cum sit maliciis hominum obviandum et nonnulli fingentes se litteras apostolicas habere, cum forte non habeant nec habuerint, citaciones et alias litteras capellanis nostre dyocesis directas contra parrochianos eorumdem afferant, aliquocies eciam sub nomine judicum qui in rerum natura non existant, volumus citaciones et alias litteras extraneorum judicum a dictis capellanis non exsequi, cum ad hoc non teneantur, nisi eisdem littera authentica primitus sit ostensa, maxime si illi, contra quos mandata diriguntur, velint eisdem de indempnitate cavere.
(4) De capellanis amotis non admittendis ad deserviendum in alia ecclesia.
Cum inferior solvere non possit nec debeat quod est a superiore ligatum, prohibemus sub virtute obediencie firmiter injungentes, ne quis archidyaconus, archipresbiter vel decanus aliquem sacerdotum vel capellanum ab ecclesia aliqua vel ab alio loco civitatis vel dyocesis Andegavensis per nos amotum, ad deserviendum seu ad officiandum in aliqua ecclesia, capellania vel capella sui archidiaconatus, archipresbiteratus vel decanatus admittere presumat nisi prius a nobis licencia super hoc petita et obtempta.