Constitutiones bone memorie domini W. de Bleis edite anno pontificatus sui undecimo.
(1) Quoniam inter omnia sacramenta ecclesie illud constat esse precipuum in quo sanctissima fit confectio corporis et sanguinis domini nostri Iesu Christi, in presenti synodo statuimus ut idem sacramentum cum summa diligentia et debita devotione celebretur. 
Circa species itaque que ad idem sacramentum exiguntur, cura diligentior adhibenda est ut scilicet oblate de puro grano frumenti fiant. 
Ministri ecclesie induti suppelliciis in loco honesto sedeant quando oblatas faciunt. Instrumentum in quo oblate coquende sunt cera tantum lineatur, non oleo vel alio sagimine; oblate honestum candorem et decentem rotunditatem habentes supra mensam altaris offerantur. Vinum sani saporis, non acidum ne dum acetum, in calice infundatur; aqua modica vino admisceatur, ita quod a vino absorbeatur. 
Verba canonis in consecratione misse maxime distincte, plene et integre proferantur.
Hostie consecrate in pixide munda et honesta reponantur, nec ultra septem dies conserventur, sed qualibet septimana innoventur. 
Eukaristia, tintinnabulo sonante et lumine precedente, nisi inequalitas temporis vel loci remotio impedierit, cum debita celebritate ad infirmum deferatur et cum debita honestate infirmo detur, dante scilicet suppellicio induto et lumine cereo accenso. 
Sufficiat infirmo semel in septimana corpus domini suscipere et semel in anno unctione infirmorum inungi.
(2) De ornamentis ecclesiarum.
In qualibet ecclesia hec subscripta ad minus haberi debent: in ornatu altaris duo paria vestimentorum cum duobus paribus corporalium amplitudinis congruentis cum una rocheta, unum festivale et aliud feriale in quo sacerdos altaris mortuus tumuletur, si necesse fuerit; due palle altaris, una festivalis et alia ferialis; tria lintheamina, unum benedictum ad minus; duo calices, unus argenteus in quo celebretur, alius stangneus non benedictus cum quo sacerdos altaris sepeliatur; due pixides, una argentea vel eburnea vel de opere Lemovitico vel alia ydonea in qua hostie reserventur et sub fideli custodia clavi adhibita conserventur secundum tenorem concilii, alia decens et honesta in qua oblate reponantur; duo vasa, unum vinarium et aliud aquarium; unum par candelabrorum; unum thurribulum; unum crismatorium decens et honestum et sub fideli custodia clavi adhibita conservatum secundum tenorem concilii; due cruces, una processionalis et alia ad officium mortuorum.
(3) De ornatu chori.
In ornatu chori: duo superpellicia; unum vexillum; unum velum quadragesimale; unum sacrarium immobile; una lanterna vel boeta; unum tintinnabulum, cum quo corpus Christi deferetur ad infirmos preferendum et pulsandum; operimentum decens et honestum inter altare et summitatem chori; fenestre vitree, et chorus ipse decenter coopertus.
(4) Corpus ecclesie.
In ornatu corporis ecclesie: corpus ipsum decenter coopertum; fenestre vitree; fons baptismalis lapideus et decenter coopertus; vas stangneum vel plumbeum ad minus ad aquam benedictam; feretrum competens ad sepulturam mortuorum; una lancea ad vexillum deferendum.
(5) De cimiterio.
In ornatu cimiterii ipsum cimiterium sit decenter circumvallatum muro vel sepe vel fossato; nulla pars cimiterii edificiis occupata sit nisi tempore hostilitatis; crux decens et honesta, et in ipso cimiterio erecta, ad quam fiet processio ipso die Palmarum nisi in alio loco consueverit fieri.
(6) De ministro altaris.
Item, is qui ministrat sacerdoti in celebratione misse suppellicio induatur, et non ministret aliter.
(7) Item de ecclesiis dedicatis et altaribus.
Item, in ecclesiis dedicatis annus et dies dedicationis et nomen dedicantis et nomen sancti in cuius honore dedicata est ecclesia distincte et aperte scribantur circa maius altare, in loco ad hoc ydoneo. 
Idem fiat circa minora altaria.
(8) De confessionibus audiendis, et quomodo sit penitentia laicis iniungenda.
Statuimus ut sacerdos ante confessionem laici penitentis instruat eum de fide secundum formam et ordinem contentam in simbolo apostolorum sub lingua ei nota. 
Ut sacerdos ante confessionem penitentis moneat confortatione et exhortatione, confortatione ne desperet de magnitudine vel enormitate peccati vel de multitudine peccatorum, exhortatione ut etiam circumstantias peccati confiteatur, effundens cor suum sicut aquam coram domino. 
Ut sacerdos post confessionem penitentis plenius instruat eum de septem vitiis et speciebus eorum, ut facilius revocet ad memoriam in qua specie peccaverit. 
Ut in penitentia laico iniungenda specialiter iniungatur ei ut septies in die dicat orationem dominicam cum simbolo apostolorum, et semel in nocte. 
Ut sacerdos laico iniungens penitentiam instruat eum inter cetera ut quotiens transitum facit per cimiterium dicat orationem dominicam pro animabus omnium fidelium defunctorum quorum corpora ibi requiescunt, et transitum faciens per crucem inclinet se et dicat orationem dominicam in honore crucifixi. 
(9) De periuris in causis matrimonialibus vel aliis.
Ut confitentibus se periuros in assisa domini regis vel in compurgatione super defamatione adulterii vel causa matrimonii a simplici sacerdote non iniungatur penitentia, sed ab episcopo, ad quem per sacerdotem cui confitentur sunt transmittendi.
(10) Ne sacerdotes iniungant parochianis suis in confessionibus de trecenariis ab ipsis faciendis.
(11) Item, sacerdotes sepius denuntient publice in ecclesia parochianis suis quod, cum ipsi ex causa infirmitatis volunt habere medicos corporum, prius sibi consulant de salute animarum suarum, et tunc demum ad remedium corporalis medecine procedatur, secundum tenorem concilii.
(12) Item, denuntient sacerdotes publice in ecclesiis quod si quis medicorum suadet aliquid alicui quod vertatur in periculum anime sue, non admittat illud, secundum tenorem eiusdem concilii.
(13) Item, sacerdotes frequenter in ecclesiis publicent quod quilibet fidelis omnia sua solus peccata confiteri debet saltem semel in anno proprio sacerdoti, et ad minus semel, scilicet in Pascha, eukaristiam suscipere, secundum tenorem eiusdem concilii. 
Item, si alieno sacerdoti iusta de causa peccata sua voluerit confiteri, licentiam prius postulet a proprio sacerdote, et ipse ei licentiam concedat, salvo iure ecclesie sue.
(14) Item, sacerdos caveat ne verbo vel signo vel alio quovis modo prodat aliquatenus peccatorem; sed si prudentiori consilio indiguerit illud absque expressione alicuius persone caute requirat, secundum tenorem concilii.
(15) De confessoribus clericorum.
In quolibet decanatu per capitulum loci sub periculo animarum eligantur duo sacerdotes, de quorum honestate et litteratura constiterit, quorum alteri cui voluerit quilibet sacerdos de decanatu confessionem faciat.
(16) De horis psallendis et aliis articulis contingentibus ecclesias et earum ministros.
Statuimus ut singule hore canonice psallantur ut audito verbo ultimo versus precedentis incipiatur sequens. 
Ut nullus sacerdos bis celebret in die nisi in die Natalis domini vel Resurrectionis dominice vel corporis sepeliendi; et tunc calicis recincerationem in prima celebratione non presumat antequam secundo celebret. 
Ut in diebus dominicis et aliis festis precipuis, in quibus non nisi semel celebrandum est, missa pro defunctis non celebretur, sed missa de die.
(17) Ne sacerdotes opera servilia et ordini incongrua faciant, nec capas manicatas habeant vel manicas laciatas vel sotulares laciatos vel huiusmodi. 
Ne sacerdotes ad tabernas accedant nec scotalla vel huiusmodi potationes faciant; nec in ecclesiis huiusmodi potationes denuntientur.
(18) Ut nullus epistolam legat in ecclesia nisi fuerit subdiaconus, nisi causa necessitatis.
(19) Item, nec sacerdotes pro exequiis mortuorum aut benedictione nubentium vel consimilibus pecuniam exigant vel extorqueant, contra formam concilii.
(20) Ut aqua benedicta pauperibus tantum scolaribus conferatur.
(21) Item, ut quelibet capella que singulis septimanis diebus pluribus vel die tantum una cantariam habet proprium ornamentum habeat tam in libris quam in vestimentis, et ita muro vel sepe vel fossato circumdetur ne ad eam pateat accessus animalium. 
Ne palle altaris etiam non benedicte ad domos ornandos vel talamos nuptiales vel ad alios usus communes tribuantur. 
Ne quis pannos crismales in usus communes, sed tantum in usus ecclesiasticos, convertat. 
Ne tingna ecclesie dedicate et dirute ad usus communes applicentur. 
Ne candele benedicte in festo Purificationis ad usus communes expendantur; sed, si oportuerit, primo liquefiat cera et sic expendatur. 
Ne cerei sophistici in ecclesiis habeantur; sed, si inventi fuerint, confringantur.
(22) Ut domus a cimiteriis eiciantur et cimiteria munda conserventur; nec placita secularia in eis placitentur, sicut nec in ecclesiis; nec fora venalium in ipsis excerceantur nisi in specialibus nundinis ecclesie. 
Ut in dominicis diebus mercata nullatenus excerceantur. 
Ut nec cantilene seculares quamdiu corpora defunctorum in domibus iacent nec choree nec lucte in eisdem fiant. 
Ut nec choree nec lucte fiant prope cimiteria quamdiu matutine, missa, et vespere cantentur.
(23) Ut laici non sedeant in choro inter clericos, nec crucem nec cereum deferant in processionibus nisi ex causa necessitatis.
(24) Ut cum bladum in autumpno collectum fuerit, solis debilibus et egenis personis spicas remanentes colligere liceat; et quilibet sacerdos hoc denuntiet in ecclesia, et si opus fuerit, iniungat parochianis suis in confessionibus in Quadragesima.
(25) Item, prohibemus sub interminatione suspensionis ne presbiteri vel clerici in sacris ordinibus constituti errabundi sint de nocte per villas vel per provincias, nisi causa necessitatis oporteat infirmos visitare.
(26) Item, statuimus ut rectores ecclesiarum capellanos suos annuos exhibeant in equis et victualibus in eundo versus synodum et redeundo, et ne aliter inter eos conveniat. 
Item, ut quilibet capellanus annuus honestam et competentem habeat sustentationem ad valentiam trium marcarum ad minus, nisi fuerit ad mensam.
(27) Ne mulieres cum peplis croceis admittantur ad aquam benedictam vel panem benedictum.
(28) Ut sacerdos, quando negotia ecclesie coram parochianis suis exponat, et contradictorem inveniat qui nolit cautionem prestare quod iuri parebit in capitulo suo loci, vel coram episcopo, de eo quod obiecit, habeat potestatem interdicendi ei ingressum ecclesie; sed non relaxabitur nisi per episcopum vel eius officialem.
(29) De excommunicatis et communicantibus cum eis.
Cum aliquis denuntiatur excommunicatus, tam decanus loci quam capellanus cuius parochianus est denuntiatus sub periculo anime sue diligentem faciat inquisitionem de communicantibus cum excommunicato, et nomina eorum episcopo vel eius officiali denuntientur.
(30) Ut quando pulsatur campana pro Terra Sancta in celebratione misse, quilibet hoc audiens extra ecclesiam et intelligens genibus flexis dicat orationem dominicam, scilicet Pater noster, pro succursu Terre Sancte.
(31) De cappellanis annuis et clericis notatis vitio incontinentie.
Ne capellani annui ammoveantur infra septennium, nisi ex iusta causa et rationabili. 
Ut sacerdotes annui ministrantes vitio incontinentie notati cartas suas conficiant quod de cetero honeste conversationis erunt et caste vivent, sub pena pecuniaria per cautionem fideiussoriam adhibitam; ita videlicet quod si de cetero super eodem vitio convicti fuerint, vel quasi convicti, in episcopatu non ministrent.
(32) De fidei datione in contractu matrimoniali.
Prohibemus sub pena suspensionis ne sacerdotes intersint fidei dationi etiam per verba de presenti facte in contractu matrimoniali sine denuntiatione premissa. 
Item, ut nec sacerdos nec etiam laicus intersint fidei dationi facte per verba de futuro in contractu matrimoniali; quod si intersint, tam fide obligati quam illi qui interfuerunt fidei dationi gravi pena tam spirituali quam peccuniaria puniantur.
(33) Qualiter decime garbarum solvende sunt.
Statuimus ut nulle garbe de blado decimando alicui pro servitio vel aliquo alio modo dentur, antequam decimentur; vel si date fuerint, sub interminatione anathematis computentur. 
Si bladum detur ad metendum aliquibus de alia parochia maxime ad garbam aliquotam, quicquid de hoc provenit messoribus sub interminatione anathematis computetur, antequam de campo asportetur. 
Quodsi ad villam decimari debeat, per dominum predii ad villam deferatur et ibi decimetur. 
Ut nullus laicus ecclesiasticum beneficium per se vel per alium ad firmam recipiat, vel decimas garbarum, antequam collecte fuerint, emat. 
Ut de negotiatione vel artificio ecclesie illius parochie in qua quis domicilium habet decimas det, licet in alia parochia negotietur vel artificio utatur.
(34) De decimis provenientibus de nutrimentis animalium.
Ne decimarum confusio provenientium de lana et agnis et caseis omnium ecclesiarum personis amodo contentionis occasionem generet, cum consilio totius synodi nostre in episcopatu nostro statuimus quod in quacunque parochia per totum annum fuerit ovile ovium, licet oves parochie vicine limites transeant ad pascua querenda, illi ecclesie integre reddatur decima ubi fuerit earum ovile et remanentia. 
Quodsi oves ab una parochia in aliam ex toto translate fuerint, et per aliquam partem anni in ea moram fecerint et per aliam in alia, ecclesie in quarum parochiis sic moram fecerint secundum quantitatem temporis et more proventum decimationis percipiant tam de lana tam de agnis quam de caseis; ita scilicet quod ecclesia illa in cuius parochia maior mora fuerit, uberius recipiat, illi autem in cuius parochia minorem moram fecerint secundum quantitatem temporis et more, sicut diximus, minor portio decime remaneat. 
Similiter de decimis que ex vaccis proveniunt statuendum duximus, quod ubicunque fuerit earum receptaculum, licet in vicinis parochiis pascua querant, ibi tota remaneat decima ubi fuerit earum domicilium et remanentia. 
(35) De ecclesiis datis ad firmam sine consensu episcopi.
Statuimus ut ecclesie certis personis deputate nulli dentur ad firmam, nisi iusta causa subfuerit et a suo episcopo approbata, et de eius consensu alicui honeste persone detur ad firmam, de quo verisimiliter presumi debeat quod fructus ecclesie in bonos usus convertat.
(36) Ut decime feni integre reddantur vel decima pars prati in loco competenti et sine preiudicio ecclesie assignetur, nisi prius fuerit assignata.
(37) Statuimus ut nullus fiat decanus nisi habeat beneficium. Ut nullus decanus habeat apparitorem nisi fuerit clericus et ad minus ordinatus in acolitum.
(38) Cuiusmodi instrumenta debeant remanere post decessum personarum.
Item, cum persona vel vicarius decesserit, omnia instrumenta sua immobilia remaneant suo successori; item, una mensa cum duobus tripodibus, et maior si plures fuerint ibi invente; item, una archa, et maior si plures fuerint invente; item, una olla enea, et maior si plures fuerint invente; item, una carecta, et melior si plures fuerint invente; item, una cuva, et maior si plures fuerint invente; item, unum doleum, et maius si plura fuerint inventa.
(39) Ne terre ecclesiarum dentur ad firmam laicis et liberis hominibus.
(40) Item, cum persona vel vicarius decesserit, non fiat distributio rerum suarum antequam constiterit episcopo vel eius officiali ipsum condidisse testamentum, et interim faciet decanus omnia bona sua fideliter conservari.
(41) Item, ne persone vel vicarii, habentes loca in quibus edificare possint in feodo ecclesiastico, in laicali edificare presumant.
(42) Item, cum persona vel vicarius decesserit ante Annuntiationem beate Marie, omnes proventus quos in terris ecclesie personaliter seminaverit percipiet; si vero ad firmam dederit, nichil habebit.
(43) Prohibemus sub interminatione anathematis ne ecclesiastica persona decimas ponat in laico feodo, cum habeat feodum ecclesiasticum in quo possit eas ponere.
(44) De iudeis.
Prohibemus ne iudei libros, vestimenta, vel alia ornamenta ecclesiastica loco pignoris vel alio modo recipiant; quod si fecerint, nisi commoniti ea restituerint ecclesiis de quibus surrepta fuerint, subtrahatur eis participium Christianorum secundum tenorem concilii. 
Item, prohibemus sub interminatione anathematis ne mulieres christiane nutriant pueros iudeorum, nec habeant iudei servientes mulieres Christianas, que in hospitiis eorum pernoctent. 
Item, ne christiani recipiant peccuniam iudeorum ad deponendum in ecclesiis quasi res proprias ut magis salvo custodiantur. 
Item, ne christiani mutuo prestent denarios iudeis, ut eos tradant ad usuram, spe lucri recipiendi.
(45) De clericis coronatis captis, sive noti fuerint sive ignoti.
Item, si clericus captus fuerit habens coronam et tonsuram competentem, et litteratus fuerit, sive notus fuerit sive ignotus, moneantur captores et detentores per decanum loci ut eum libere et sine difficultate recedere dimittant, nisi forte deprehensus fuerit in manifesto delicto, et tunc exigat eum decanus loci ut ei custodiendus dimittatur auctoritate domini episcopi; quod si negatum fuerit, ammonitione premissa, eadem die excommunicentur nominatim. 
Et adeantur auctores captionis et detentionis et moneantur ut clericum captum, sicut predictum est, faciant dimitti; quod si infra triduum non fecerint, sive cives fuerint sive burgenses, civitas sive burgum interdicto supponatur; si vero per constabularium sive castellanum captus fuerit et detentus clericus, predicto modo moneatur ut supradictum est de captoribus et detentoribus civitatis vel burgi et eodem modo fiet executio sententie contra eum; et si necesse fuerit, adeatur vicecomes loci vel, si absens fuerit, ipse qui vices suas in absentia sua ipsius gerit, et moneatur competenter ut clericum predictum predicto modo faciat liberari; quod si infra octo dies non fecerit, supponatur terra eius interdicto; si vero terram in episcopatu non habuerit, post viii dies suspendatur ab ingressu ecclesie; post quindecim vero dies dictus vicecomes, si in predicta contumacia perseveraverit, nominatim excommunicetur.
(46) Item, si rector ecclesie pensionarius decedat circa festum sancti Michaelis qui teneatur vel viris religiosis vel alii ecclesiastice persone in aliqua pensione solvenda, statuimus ut de bonis defuncti respondeatur ei cui debetur pensio usque ad Annuntiationem beate Marie sequentem, et successor eius ab illo termino de debita pensione respondeat.
(47) De cereo paschali, ad ecclesias presentandis, et actis consistorii. 
Ut post diem Sancte Trinitatis fiant minores cerei de cereo paschali, qui cedant in usus altarium et pauperum mortuorum.
(48) Ut nullus nisi sacerdos admittatur ad aliquam ecclesiam cuius estimatio non excedit quinque marcas, sed admissus residentiam faciat in eadem ecclesia.
(49) Ut acta confecta in consistorio episcopi communiter legantur antequam recedat consistorium.
(50) De decimis agnorum, vellerum, et huiusmodi, et aliis tangentibus clerum.
Ut autem in diocesi nostra uniformis sit prestatio decimarum agnorum et vellerum et ut laicis subtrahatur occasio malignandi, statuimus ut presente rectore ecclesie vel eius ministro fiat predictorum decimatio. 
Quod si laici ad hoc induci non possint, per censuram ecclesiasticam ad hoc faciendum compellantur.
(51) Ut quilibet capellanus curam habens animarum ad synodum veniat et suprascriptas constitutiones secum deferat, et cum lecte fuerint in synodo, de eisdem distincte et aperte respondere et cum requisitus fuerit easdem legere sciat sub pena suspensionis.
(52) Ut rectores ecclesiarum qui scienter faciunt sacerdotes incontinentes deservire ecclesiis suis pena puniantur canonica.
(53) Ut rectores ecclesiarum libros habeant emendatos, quoniam per falsos libros in ecclesia multa legantur indecentia.
(54) Ut sacerdotes moneant et efficaciter inducant parochianos suos ut cruces, signa victorie nostre, que pro pace vel pro defunctis aliquando fuerint erecte et nunc iacent dirute, de novo erigantur, quoniam male credentes coniecturam capiunt confusionis Christianorum presentis et future.
(55) Ut sacerdotes predicent parochianis suis ne contra apostolum observent tempora et momenta. 
Nolunt enim matrimonia contrahere nisi crescente luna, nec introitum nove domus sollempnizare.
(56) Ut sacerdotes non sustineant in parochiis suis publicos fornicatores, vel aliquod mortale peccatum manifestum. 
Quod si fecerint, puniantur tanquam pro propriis peccatis. 
Idem fiat de apparitoribus decanorum.
(57) Ut sacerdotes non admittant ad confessionem magnates et eorum familias in quorum capellis divina celebrent, cum nullam receperint curam animarum ab episcopo, nec ei vel eius officiali fecerint obedientiam. 
Et multi tales sunt irregulares, plures inhonesti; quidam a non suis episcopis ordinati, plures nunquam ordinem sacerdotalem receperunt.
(58) Ut sacerdos vocatus ad infirmum, ut anime ipsius consulat, crucem secum deferre faciat, nisi loci remotio vel alia iusta causa impediat.
(59) Ut nullus archidiaconus vel decanus dispenset cum aliquo sacerdote qui suspensus vel excommunicatus divina celebraverit.
(60) Ut publice concubine sacerdotis vel ministrantis in sacris ordinibus aqua benedicta et panis benedictus interdicantur et pax in ecclesia non detur; et si impenitens decesserit, ecclesiastica careat sepultura. 
Si sacerdos circa hec negligens fuerit et de negligentia convictus vel confessus, amplius in episcopatu non ministret.
(61) Ut quarta, quinta, et sexta feria diligens fiat ordinatorum examinatio; et circa promovendos ad sacros ordines inquiratur: si homicide vel advocati in causa sanguinis fuerint, vel executores sevorum in publicis administrationibus, vel simoniaci, vel interventores simoniacarum pactionum; vel si furtive aliquem ordinem susceperint, vel a scismaticis, vel dampnatis, vel nominatim excommunicatis; si fuerint bigami, vel corruptarum mariti, vel deo consecratarum virginum violatores; si servorum filii; si a non suis episcopis preter suorum licentiam Prelatorum fuerint ordinati.
(62) Ut clerici uxorati, coronati et tonsorati, a carcere liberentur per episcopum, si in tali habitu capti fuerint.
(63) Ut forma baptizandi pueros tempore necessitatis talis sit: Baptizo te N. in nomine patris et filii et spiritus sancti, Amen; vel Anglica vel Gallica aut alia verba dicantur equipollentia, et postea non rebaptizetur solempniter; sed si de predicta forma constiterit sacerdoti, suppleatur quod solet adhiberi postquam puer a fonte levatus est. 
Si autem dubitetur de forma baptismi, an sit observata, baptizetur sic: Si non es baptizatus, baptizo te in nomine patris et filii et spiritus sancti, Amen.
(64) Ut hii qui decimas non solvunt, cum sint excommunicati ab episcopo, non absolvantur nisi ab ipso in cuius sententiam inciderunt, vel ab eius penitentiario. 
Ut hii qui decimam feni solvere contradicunt, familie sue interdicantur omnia sacramenta ecclesie, preter baptismum parvulorum et extremam penitentiam. 
Ut servientes mercenarii non cogantur decimam partem mercedis dare, nisi deductis necessariis expensis; sed ter in anno cogatur unusquisque offerre obolum ad minus. 
(65) Ut hii qui peccunia corrupti falsum dicunt testimonium, tanquam infames a testimonio repellantur, si super hoc fuerint convicti vel pre iure confessi; et hoc in singulis ecclesiis per sacerdotes publice denuntietur. 
Et si vilis fuerit persona, fustigetur; digniores vero persone pro modo facultatum peccuniarie puniantur secundum arbitrium ordinarii. 
Eandem penam statuimus contra testium corruptores.
(66) Ut bona beneficiatorum intestatorum per episcopum vel per eius officialem pro animabus ipsorum distribuantur; bona vero ministrantium in sacris ordinibus, si intestati decesserint, per archidiaconum vel per eius officialem; bona vero aliorum clericorum per personam vel eius capellanum. 
Si quis vero laicus inter vivos testamentum condiderit, et postea aliquo tempore morte preventus fuerit, nec testamentum ante mutaverit, per executores vel per ordinarium loci, si desint executores, diligens fiat testamenti executio, et executores negligentes canonice puniantur. 
Si quis autem intestatus decesserit, dominus intestati habeat tantum quod haberet si testatus decessisset, et ecclesia loci similiter. 
Reliqua vero bona ipsius defuncti secundum dispositionem ordinarii pro anima eius distribuantur pervisum domini sui vel alicuius loco suo ad hoc deputati.
(67) Ut in singulis ecclesiis parochialibus quarum parochia est diffusa, duo sint capellani ad minus, pensatis pariter magnitudine parochie et ecclesie facultate; ne forte, quod absit, egrotante uno capellano aut alias debilitato, parochianis infirmantibus aut divinis non valentibus officiis interesse officia debita subtrahantur vel negentur ecclesiastica sacramenta.
(68) Vacante ecclesia terre non iaceant inculte, sed per decanum loci excolantur, sumptibus eisdem refundendis a persona futura, etcetera. 
