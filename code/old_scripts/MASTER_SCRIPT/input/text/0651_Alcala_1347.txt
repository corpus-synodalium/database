De decimis [1].
Quia super receptione portionis inter nonnullos ciuitatum, uillarum et aldearum clericos contingit frequentius discordie materia preparari pro eo quod quidam abusus a predictis allegantur.
Sunt enim nonnulli qui propter tributa et petita vectigalia euitanda uel alio quouis modo, cum illis de predictis ciuitatibus et uillis uicinitatem trahunt et in tribus sollemnitatibus paschalibus uel aliis ad uillas se transferunt, in toto anni circulo uel longe maiori parte in aldeolis commorantes.
Cuius quidem uicinitatis occasione, integre decimas soluunt ecclesiis parrochialibus dictarum duitatum et uillarum, in quibus dictam uicinitatem contraxerunt.
Nos igitur abusum predictum reprobantes, de et cum consensu capituli ecclesie nostre Toletane ac sacra synodo approbante, statuimus ut de fructibus prediorum que in aldeolis predictis tales excolunt integre illis ecclesiis decimam persoluant in quarum territorio predia sunt sita.
Ceterum, quia in plerisque locis, occasione alterius similis abusus, soluuntur decime integre panis ubi teritur et triticum cum paleis recolligitur, licet in aliis locis et sub aliis campanis seminetur, idcirco, predicto abusu similiter reprobato, statuimus quod medietas totius panis decimetur in ecclesiis sub quarum campanis predia sunt sita, et alia medietas ecclesiis ubi cum paleis panis colligitur assignetur.
Per hoc autem non intelligimus preiudicare ecclesiis que ante presentem constitutionem integre decimas percipere consueuerunt omnium fructuum sub suis campanis seminatorum, et eis sua consuetudo illibata seruetur, licet alibi panis cum paleis colligatur.