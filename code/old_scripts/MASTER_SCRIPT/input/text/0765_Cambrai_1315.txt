Locus XXXIXus.
Anno Domini Mo CCCo XVo.
Item anno Domini millesimo CCCo XVo, IIIIa die mensis maij, reuerendus jn Christo pater Petrus [1], Cameracensis episcopus, celebrauit synodum suam sanctam in ecclesia sua cathedralij, et fecit statuta que sequuntur, et eadem jn ipsa sancta synodo publicauit.
(1) Quia frequenter nonnulli, qui Deum non ponunt adiutorem suum, sed sperant jn multitudine diuiciarum suarum, ut preualeant in uanitatibus suis, ciuitatem nostram Cameracensem, castra, villas, nemora, prata, molendina, viuaria et alia loca et jura, ad nostram episcopalem mensam pertinentia, violenter jnuadunt et jniuriose occupant jn suarum animarum periculum et nostrum et nostre Cameracensis ecclesie non modicum detrimentum; Nos autem, temeritati que, procurante humani generis inimico, nimium jnualescit, occurrere cupientes, statuimus et precipimus, ne quis de cetero premissa aut aliquod de premissis uiolenter jnuadere in nostrum et ecclesie nostre preiudicium uel occupare presumat.
Si quis uero huiusmodi nostre prohibitionis ausu dyabolico transgressor extiterit, cum omnibus qui eidem in premissis aut aliquo premissorum consilium, auxilium prestiterint uel fauorem, excommunicationis vinculo sint ligati et eorum terre ecclesiastico supposite interdicto.
(2) Item, cum, procurante dyabolo qui a mundi constitutione jncendio est perpetuo deputatus, frequenter in nostro comitatu fiant per filios jniquitatis jncendia domorum, grangiarum et segetum, que sacrorum canonum et legum ciuilium auctoritatibus sunt dampnata, Nos, ad salutem animarum et tuitionem rerum et corporum subditorum nostrorum, statuendo prohibemus, ne in dicto comitatu nostro talia queuis presumptuosa temeritate facere quis presumat.
Si quis vero tam execrabile flagicium perpetrare presumpserit, et omnes qui in hoc eidem prestiterint auxilium, consilium uel fauorem, et hij quorum nomine fient, si ea rata habuerint, auctoritate huiusmodi nostri statuti excommunicationis vinculo sint ligati, et eorum terre ecclesiastico supposite jnterdicto.
Item paci et securitati nostrorum, quantum nobis ex alto jugi permittitur, jugi solicitudine nitentes, statuendo precipimus, ut agricultores euntes et redeuntes ad agriculturam et in ipsa existentes, et animalia quibus arant, et semina que ad agros portant congrua securitate letentur; et ne deinceps in nostro comitatu Cameracensi hostiliter capiantur, vulnerentur aut interficiantur, sicut frequenter factum fuisse comperimus, jnhibemus; contrarium vero facientes in eisdem et in hijs consentientes excommunicationis vinculo sint ligatj.
Presentia autem statuta precipimus sub pena excommunicationis et in virtute sancte obedientie per rectores nostrarum ecclesiarum ciuitatis et diocesis singulis dominicis et festiuis palam et publice diuulgari et in missis publicari.
Et caueant sibi quod dicta statuta et contenta in ipsis obseruent, et excommunicatos euitent, quando sciunt per facti euidentiam aut alias de premissis excessibus commisisse.