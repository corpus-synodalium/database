SIMON, permissione divina, etc. venerabili fratri nostro domino Willielmo, Dei gratia episcopo Londinensi, salutem, et fraternam in Domino charitatem. 
Effraenata generis humani cupiditas, cujus conatus, nisi justitia sua virtute reprimeret, ita ex sibi innata malitia excresceret, quod charitas extra mundi terminos exularet. 
Sane communis ad nos querela perduxit, et magistra rerum experientia manifestat, quod moderni temporis sacerdotes nostrarum civitatis, dioec. ac provinciae Cantuariensis adeo jam cupiditatis vitia infecerunt, quod stipendiis rationabilibus non contenti pro labore salaria vendicant et recipiunt plurimum excessiva; sacerdotesque praedicti sic cupidi et delicati salariis excessivis hujusmodi sarcinati, evomunt, indomiti delirant, et deficiunt, ac eorum nonnulli post ventris ingluviem, et varias carnis illecebras spumant in libidinem, et tandem in malorum voraginem funditus demerguntur, in virorum ecclesiasticorum detestabile scandalum, et exemplum perniciosissimum laicorum. 
Et quanquam bonae memoriae dominus Simon de Islip, dudum Cantuariensis archiepiscopus, praedecessor noster, dum in humanis agebat, de fratrum suorum consilio et assensu statuit et ordinavit, quod capellani annualia celebrantes, et caeteri animarum curae non intendentes, quinque marcis; ecclesiis vero seu capellis parochialibus et curae eisdem imminenti officiantes, sex marcis pro suis stipendiis annuis deberent contentari; in sacerdotes non parentes statuto hujusmodi poenam suspensionis ab officio ipso facto imponendo; nos tamen, temporum qualitate attenta, de fratrum et suffraganeorum nostrorum 16. die mensis Novembris, anno Domini infrascripto, in quadam camera infra septa monasterii apostolorum Petri et Pauli Gloucestriae, Wigorniensis dioecesis, propter hoc insimul congregatorum, consilio et assensu super salariis sacerdotum parochialium, et annualium, in dictis nostris civitate, dioecesi, et provincia Cantuariensi de caetero percipiendis, ordinamus et statuimus sub forma inferius annotata. 
In Dei nomine, Amen. 
Nos Simon, permissione divina Cantuariensis archiepiscopus, totius Angliae primas, et apostolicae sedis legatus, de consilio fratrum et suffraganeorum nostrorum statuimus, ut quicunque in nostra civitate, dioecesi, seu provincia Cantuariensi, pro animabus defunctorum annualia celebraturi, septem marcis, aut cibariis et tribus marcis; alii autem, qui curae animarum deservient, octo marcis, aut cibariis et quatuor marcis sterlingorum annuatim contententur; nullatenus ex pacto ultra id percepturi, nisi aliter loci dioecesanus cum hiis, qui curae animarum deservient, primitus decreverit fore faciendum. 
Si quis autem clericus contra hanc nostram constitutionem dando seu recipiendo venire praesumpserit, excommunicationis sententiam incurrat ipso facto; a qua, nisi per dioecesanum loci, in quo deliquerit, non poterit absolvi. 
Sententias vero in dicto statuto nostro contentas, post publicationem ejusdem juxta canonum exigentiam, contrafacientes eidem, ligare volumus et involvi. 
Fraternitati igitur vestrae committimus et mandamus, firmiter injungentes, quatenus praemissa omnia et singula in civitate, et dioecesi vestris celeriter publicetis, et executioni debitae demandetis; ipsaque omnibus et singulis suffraganeis nostris et confratribus in suis civitatibus et dioec. publicanda, et executioni debitae demandanda quantocyus transmittatis. 
De die vero receptionis praesentium, executionisque vestrae, ac modo et forma ejusdem, et quid feceritis in praemissis, nos citra festum Paschae proximo nunc futurum, certificetis per literas vestras; injungentes eisdem suffraganeis nostris, ut eorum quilibet, de facto suo in hac parte habito, nos citra festum praedictum certificet per literas suas, harum seriem continentes. 
Dat. apud Lamheth, quoad consignationem praesentium, 6. cal. Decembris A. D. M.ccc.LXXVIII. et translationis nostrae anno quarto. 
