Idem in synodo sancti luce eodem anno.
(1) Licet jamdiu sit in synodo constitutum ne archipresbiteri et decani a synodo recedant, nisi primitus habitis ab eisdem statutis immediate synodi celebrate, quia hactenus dictum statutum adimplere minime curaverunt, lege repetita statuimus quod quilibet eorumdem infra octo dies a celebracione synodi, ne nimia brevitate temporis videantur arctari, prefata statuta habeant et recipiant et conscribi faciant.
Hoc eis in virtute obediencie firmiter injungentes et sciant quod negligentes et remissos pena inobediencie puniemus.
(2) Sacris canonibus est statutum et a nobis diu est in sancta synodo innovatum, ne, pro sacramentis ministrandis seu impendendis, aliquid exigatur.
Verum intelleximus novum genus exactionis exortum quia si aliquando parrochianus aliquis in aliena parrochia matrimonium contrahat in nostra dyocesi vel eciam aliena et a sacerdote suo postulet, qui status ipsius habet noticiam, litteras sibi concedi, quod persona sua sit libera ad contrahendum, nunquam sacerdotes eas concedere volunt, nisi prius pro dicta littera concedenda, eis a postulante aliquid conferatur, vel certissime promittatur.
Insuper cum contrahentes matrimonium a suis sacerdotibus prius petunt certam diem prefigi ad suas benedictiones nupciales celebrandas, nunquam diem possunt certam a suis sacerdotibus obtinere, nisi prius certum eis aliquid promittatur vel donetur, que manifeste ex avaricie radice procedunt.
Propter quod prohibemus, ne ob dictas causas aliquid ab aliquo de cetero exigatur vel petatur, sed libere predicte littere concedantur et dies nupciarum pure et simpliciter assignentur.
Si quem vero contra hoc venire noverimus, ipsum tanquam inobedientem animadversione debita puniemus.
(3) De residencia archidyaconorum et decanorum.
Injungimus in virtute obediencie omnibus archipresbiteris et decanis ut ipsi continuam et personalem residenciam faciant in suis archipresbiteratibus et decanatibus, in suis ecclesiis residentes, prout cura beneficiorum suorum exigit, exceptis archipresbiteris et decanis canonicis Andegavensibus, qui Andegavi in ecclesia habent facere residenciam, alioquin ipsos a beneficiis suis suspendemus.
(4) De capis archidyaconorum, decanorum, archipresbiterorum.
Scriptum est per Apostolum: Filii, obedite parentibus, licet itaque archidyaconis, archipresbiteris et decanis, sub pena suspensionis injunxerimus in synodo celebrata in festo sancti Luce anno Domini MCCLXIV, quod, in suis archidyaconatibus, archipresbiteratibus et decanatibus, capis non utentur manicatis vel tabardis, sed capas clausas deferent, ipsi nobis minime obedientes, dictum statutum observare contempnunt.
Sed quia venerabilis pater Albananensis episcopus, apostolice Sedis legatus, graviter redarguendo nobis precepit quod circa hoc consilium salubre apponeremus, ita quod capas clausas seu rotundas, ut eorum dignitates et personatus exigunt, deferrent.
Nos dicti patris correctioni obedire volentes, ut tenemur, injungimus ipsis omnibus et singulis, quatenus capas clausas sive rotundas deferant in suis archidyaconatibus, archipresbiteratibus et decanatibus, salvo quod eisdem liceat, si temporis qualitas hoc exigat, super capas ipsas aliud induere vestimentum, temporis necessitate durante.
Et super his ipsos ex abundanti monemus, significantes eisdem quod nisi predicto statuto plene obtemperaverint, nos in ipsos suspensionis et excommunicacionis sentencias proferemus.