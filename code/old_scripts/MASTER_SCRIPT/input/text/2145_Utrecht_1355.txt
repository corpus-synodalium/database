Epistola tercia decima.
Johannes, Dei gracia, universis rectoribus et ecclesiarum curatis civitatum et dyocesis Traiectensium notariis seu personis publicis in dictis nostris civitatibus et dyocesi salutem in Domino.
(1) Ad nostrum spectat officium defunctorum exequi voluntates.
Cum ergo nonnulli nostrarum civitatum et dyocesis iniquitatis filii se christiano nomine inaniter gloriantur, tanquam scorpiones fel in corde habentes et mei in ore gerentes, se esse amici fideles morientium piarum voluntatum execucioni offerunt, et post eorum obitum de animarum redempcione non curantes eas pias voluntates debite execucioni rennuunt demandare, quin potius ac si heredes justi existentes ea, que in pios usus legata existunt, nituntur in propriis applicare, [1] Volentes hiis abusibus obviare, prout nobis ab Alto permittitur et presertim quia ad hoc commonet nos et compellit canon felicis recordacionis domini Clementis pape quinti editus in consilio Viennensi, vos omnes et singulos, cuiuscunque status et condicionis sitis, Monemus primo 2o et tercio et vobis in virtute sancte obedientie, qui factionibus testamentorum interfuistis et intereritis, precipiendo mandamus, quatinus annis singulis in nostra synodo, quam annis singulis ac feria tercia post dominicam Cantate in presenti nostra ecclesia tenere et servare intendimus, nobis testamenta, in quibus legata ad causas pias presertim ad fabricam istius ecclesie nostre Traiectensis fiunt, que per eos executores et manufideles non fuerint executioni mandata, et nomina executorum et de preteritis instructionem plenariam nobis per vos vel per alios fideliter referatis.
Quod si in predictis vos de negligentia notari contingat, ad penas debitas procedemus.
(2) Ceterum ut hunc nostrum processum etcetera ut supra.