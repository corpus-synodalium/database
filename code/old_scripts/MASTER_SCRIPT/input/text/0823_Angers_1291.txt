Guillermus Major episcopus Andegavensis in synodo sancti Luce anno Domini Mo CCo XCo Io.
(1) De cognoscentibus filias spirituales.
Quia a multis spiritualis cognacio contempnitur adeo quod aliqui non verentur proprias filias suas spirituales carnaliter cognoscere, injungimus archidyaconis, archipresbiteris et decanis quod circa inquisitionem talium diligenter existant, et si quem rectorem cum aliqua parrochiana sua jacuisse, vel eam carnaliter cognovisse, de cetero invenerint, ipsum per sex menses ab omni officio et beneficio suspendant et suspensum teneant, et medii temporis proventuum quasi jure deportus inter archidyaconum loci et decanum vel archipresbiterum dimidia pars dividatur, alia parte fabrice ecclesie contra quam deliquerit remanente, ita tamen quod ex eisdem proventibus servitoribus ecclesiarum provideatur competenter.
Si vero aliquis sacerdos, deserviens ecclesie non curatus, tale commiserit cum aliqua parrochiana ecclesie cui deservit, statim a dicta ecclesia expellatur, in archidyaconatu nullatenus serviturus quousque triennium sit elapsum, et, si de facto ipsius scandalum ortum fuerit, a dyocesi per triennium precipimus expellendum, adimentes omnino potestatem archidyaconis, archipresbiteris et decanis dispensandi cum aliquo in hoc casu, vel eciam differendi [1].
(2) Ne monachi confessiones audient sine licencia episcopi.
Statuimus et ordinamus ne quis monachus aliquam ecclesiam vel capellaniam deserviendam assumat, et ne confessiones cujusquam parrochianorum, eciam de consensu rectoris, absque necessitatis articulo audiat, nisi de licencia episcopi et consensu, et quod monachi in eodem dormitorio jaceant, et ad matutinas de nocte surgant, maxime tempore hiemali.