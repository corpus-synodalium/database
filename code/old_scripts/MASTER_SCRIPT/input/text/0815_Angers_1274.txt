Idem Nicholaus in synodo Penthecostes anno Domini Mo CCo LXX IIIIo.
(1) De fructibus vinearum bechaturarum.
Affectantes divinum servicium augmentari in ecclesiis parrochialibus et capellaniis civitatis et dyocesis Andegavensis, et quod iidem rectores seu capellani ad idem faciendum servicium et ad terrarum et vinearum ecclesiarum et capellaniarum ipsorum culturam facilius inducantur diligencius faciendam, statuimus quod rectores ecclesiarum, qui terras arabiles, ad suas pertinentes ecclesias, arari et seminari propiis expensis fecerint, et vineas fodi seu bechari, et, ante collectam illius anni decesserint, medietatem fructuum ipsarum terrarum et vinearum ejus anni habeant executores eorumdem, dum tamen quod deerit de cultura ipsarum vinearum et terrarum, usque ad collectam fructuum, legitime suppleant executores predicti.
Predicta quidem de rectoribus ecclesiarum, qui in ecclesiis personaliter deservierint, vel de dyocesani licencia expressa ecclesias suas ad firmam tradiderint, nec non de capellanis capellanias in civitate et dyocesi Andegavensi obtinentibus, statuentes, dum tamen capellani usque ad tempora sue mortis personaliter, vel saltem per certum servitorem de licencia capituli loci, ipsas capellanias in ecclesiis loci in quibus eas habent, tam de missa quam de choro deserviant, certam et competentem porcionem pro eodem servicio persolvendo.
(2) De esu carnium.
Verum cum statutum in canone reperiatur quod per septem ebdomadas ante festum Pasche omnes clerici et maxime omnes presbiteri ab esu carnium abstinere debeant, sed, quia sicut discreta debet esse vita clericorum a laycorum conversacione, ita et in jejunio debet fieri discretio inter eos, monemus et exhortamur in Domino omnes presbiteros nostre dyocesis ut, post diem dominicam ante Cineres usque ad Pascha, carnibus et carnalibus cibariis non utantur.
Hoc eis sub pena suspensionis et excommunicacionis inhibentes, quas in facientes contrarium proferemus.