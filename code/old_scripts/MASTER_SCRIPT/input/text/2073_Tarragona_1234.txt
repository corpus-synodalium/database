(1) IN nomine sanctae et individuae Trinitatis, quae mundum pugillo continens, imperantibus imperat, et dominantibus dominatur. 
Manifestum sit omnibus tam praesentibus quam futuris, quod nos Ja. Dei gratia rex Aragonum et regni Majoricarum, comes Barchinonae et Urgelli, et dominus Montipessulani, volentes circa commissum nobis regnum provisionem debitam adhibere, et statum regni nostri cupientes in melius reformare, una cum salubri consilio ac diligenti tractatu venerab. G. Terraconae electi, G. Gerundensi, Bn. Vicensi, B. Ilerdensi, S. Caesar Augustan. P. Dertusensi episcop. H. domus militiae Templi, H. domus Hospitalis magistrorum, abbatum etiam et aliorum totius regni nostri quam plurium praelatorum existentium nobiscum personaliter apud Terraconam, irrefragabiliter statuentes decernimus, et firmiter inhibemus, ne cuiquam laicae personae liceat publice vel privatim de fide catholica disputare; et qui contra fecerit, cum constiterit, a proprio episcopo excommunicetur, et nisi se purgaverit, tamquam suspectus de haeresi habeatur. 
(2) Item, statuitur, ne aliquis libros veteris vel novi testamenti in Romanico habeat. 
Et si aliquis habeat, infra octo dies post publicationem hujusmodi constitutionis a tempore sententiae, tradat eos loci episcopo comburendos, quod nisi fecerit, sive clericus fuerit, sive laicus, tamquam suspectus de haeresi, quousque se purgaverit, habeatur. 
(3) Item, statuimus ne aliquis infamatus de haeresi vel suspectus, ad bajuliam, vicariam, jurisdictionem temporalem vel officium publicum admittatur. 
(4) Item, ne fiat receptaculum sordium ubi fuit latibulum perfidorum, statuimus ut domos recipientium haereticos scienter, si alodia fuerint, destruantur, si censualia, suo domino applicentur, et haec tam in civitatibus, quam extra praecipimus observari. 
(5) Item, innocentes pro innocentibus habeantur, aut ne quibuslibet per aliquorum calumniam haeretica pravitas impingatur; statuimus ne aliquis credens vel haereticus puniatur, nisi per episcopum loci vel aliquam personam ecclesiasticam fuerit credens vel haereticus judicatus. 
(6) Item, statuimus quod quicumque in terra sua sive dominicatura de cetero scienter vel negligenter, per pecuniam vel aliam quamcumque causam, haereticos permiserit commorari, si minime fuerit confessus vel convictus, ipso facto amittat in perpetuum terram suam: ita tamen quod si feuda fuerint, suo domino applicentur; si vero alodia, nostro domino confiscentur, et corpus suum in manu nostra prout debuerit puniendum. 
(7) Si autem de scientia convictus non fuerit, et probata fuerit negligentia dissoluta, vel frequenter inveniatur in terra sua, vel credentes, et super hoc fuerit diffamatus, nostro arbitrio puniatur. 
Bajulus vero qui semper est residens in loco quem praesumit, vel vicarius nisi contra haereticos et eorum credentes valde sollicitus inveniatur, et negligens, ab officio bajuliae et vicariae perpetuo deponatur. 
(8) Item, statuimus ut in locis suspectis de haeresi, in quibus episcopus viderit expedire, unus sacerdos vel clericus ab episcopo, et duo vel tres a nobis laici vel nostro vicario vel bajulo eligantur, qui haereticos vel credentes et receptores eorum in suis parochiis perquirere teneantur. omnia loca quantumcumque secreta intrandi, vel perscrutandi, cujuscumque dominii vel privilegii habeantur, nulla eis licentia denegata, sub poena quam idem episcopus denegantibus velit imponere: super quo eidem episcopo publice auctoritatem regiam impertimur. 
(9) Qui etiam inquisitores haereticos, credentes, fautores, et receptatores, ex quo invenerint, cautela adhibita ne fugere valeant, archiepiscopo, et episcopo, et nostro vicario seu bajulo loci, dominis etiam locorum seu eorum bajulis, non differant nuntiare. 
Illi vero quos ad praedictum negotium episcopus loci et nos, vel vicarius noster seu bajulus, duxerimus negligendos, si in executione officii hujus fuerint negligentes; si clericus, per subtractionem proprii beneficii; si laicus, per poenam pecuniariam, nostri bajuli vel vicarii judicio puniatur. 
(10) Statuimus etiam quod paces et treugae factae et confirmatae apud Almudaver similiter observentur apud Barchinonam, et omnia statuta ibidem facta tempore exercitus Majoricarum inviolabiliter observentur. 
(11) Item, statuimus, ut paces et treugae factae et confirmatae apud Almudaver similiter observentur. 
(12) Statuimus etiam, ut litterae de simplici justitia in nostra curia XII. denariorum pretio concedantur. 
(13) Item littera, privilegia et instrumenta super quocumque negotio a nobis impetrata, irrevocabiliter observentur, et absque causae cognitione in praejudicium alterius minime revocentur. 
(14) Item, statuimus, ut rescriptum a nobis super prolongatione debita ab aliquo impetratum non valeat, nisi debitor caveat creditori, quod ad terminum quod nos ei dedimus, persolvantur, nisi tempore exercitus. 
(15) Item, statuimus, quod ad preces alicujus non remittamus justitiam. 
(16) Item, statuimus, quod non committamus alicui infra terram nostram sigillum nostrum minus vel majus, praeterquam in curia nostra. 
(17) Item, statuimus, quod clerici et religiosi et homines eorumdem non dent pedagia sive leudas, nisi eas, quas dabant tempore P. regis Aragonum patris nostri, et domini Ildefonsi avi nostri. 
(18) Item, statuimus, quod si aliquis excommunicatus fuerit propria culpa, et perseveraverit contumaciter in excommunicatione per annum, deinde compellamus eum vel suos per nos et nostros vicarios satisfacere, ut debebat; quia tales non carent scrupulo haereticae pravitatis, ut extra de poenis C. gravem. 
(19) Item, statuimus, quod quilibet possit dare, dimittere et alienare quocumque modo voluerit, ecclesiis et locis religiosis de possessionibus suis, salvo jure nostro et domino generali et consuetudinibus antiquis. 
Et hoc per Cataloniam et Aragoniam volumus observari. 
(20) Item, statuimus, quod si instrumentum venditionis factum fuerit in fraudem vel usuram, tamquam inane et irritum habeatur, et contractus usurarius censeatur. 
(21) Item, statuimus, quod clericus ratione rei mobilis ad aliquam quaestam non teneatur, salvis censibus, et agrariis constitutis, et antiquis statutis secundum diversitatem locorum. 
(22) Item statuimus, quod Saracenus et Saracena non possit fieri Judaeus et Judaea, vel Judaeus et Judaea non possit fieri Saracenus vel Saracena; et qui hoc fecerint, amittant personas suas. 
(23) Item, statuimus, quod bajuli vicarii, milites totius Cataloniae et Aragonioe non hospitentur per violentiam in monasteriis, ecclesiis et domibus Templi et Hospitalis, et aliis locis religiosis, et dominaturis eorum, et mansis rusticorum suorum, quod si fecerint, per nos et vicarios nostros, et homines, et per canonicas sanctiones distringantur et prohibeantur. 
(24) Item, rogamus dominos episcopos, quod singuli in suis episcopatibus, et per singulas parochias distringant per censuram ecclesiasticam homines suos et alienos a XIV. annis supra, ad pacem jurandam, servandam, et defendendam, secundum formam, quae continetur in chartis pacis et treugae factae apud Barchinonam tempore exercitus Majoricarum. 
(25) Homines vero ecclesiarum et locorum religiosorum ad mandatum sui episcopi, ad pacem defendendam exire et ire teneantur, secundum quod ipsi episcopo videbitur expedire, habito respectu ad negotii qualitatem, et salva jurisdictione Terraconae ecclesiae. 
(26) Et nos ipsi supradicti et magistri militiae Templi et Hospitalis, et abbates, et alii ecclesiarum terrae nostrae praelati, promittimus vobis Terraconae electo, omnia supradicta et singula pro posse nostro attendere et complere. 
Nos itaque Ja. rex praedictus promittimus omnia supradicta et singula attendere et complere bona fide sine enganno. 
Quod est actum apud Terraconam VII. idus Februarii anno domini MCCXXXIII. 
