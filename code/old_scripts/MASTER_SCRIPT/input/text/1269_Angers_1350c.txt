Constituciones dominorum Nycholay, Guillelmi, Fulconis episcoporum.
Andegavensium incipiunt statuta synodalia secundum Andegavensem ecclesiam.
(1) Primo statuimus quod quilibet habeat ordinarium secundum usum Ecclesie Andegavensis.
(2) Item, ne missale et calix obligentur.
(3) Item, statuimus quod parrochianis ad nos sunt mittendi propter aliquos casus venientes ad nos visitantes, ne graventur laboribus et expensis.
(4) Item, de testamentis summam X librarum Turonensium excedentibus nobis, vel officiali nostro infra unum mensem notificent.
(5) Item, de diligencia circa divinum officium.
(6) Item, ne mulieres purificentur die nupciarum.
(7) Item, contrahatur matrimonium per verba de presenti donec in benedictione nupciali.
(8) Item, ne presbiteri habeant suos pueros secum ad altare ministrantes nec alios commorantes.
(9) Item, de filiabus spiritualibus que sunt et qualiter evitandus concubitus earum sub pena beneficium amittendi.
(10) Item, ut quilibet presentet suum capellanum episcopo.
(11) Item, precipimus quod rectores habeant capellanos secum commorantes in ecclesiis.
(12) Item, quod singulis diebus dominicis et festivis excommunicati publice in ecclesia nominent eciamsi creditoribus suis satisfecerint, donec absolucionis beneficium meruerunt obtinere et, si sustinuerint, tradentur a nobis vel archidyacono vel archipresbitero.
(13) Item, quod quilibet habeat quaternum synodale sub pena excommunicacionis.
(14) Item, de citacionibus faciendis et sigillacione earumdem et quod data earumdem diligenter attendatur.
(15) Item, quod capellani deservientes ecclesiis habeant victum sufficientem et quod firmarii penitus excludentur.
(16) Item, ne hostie, loco panis benedicti, alicui ministrantur ne propter hoc eucharistiam vitare videantur.
(17) Item, ne clerici beneficiati vel alii qui gaudere voluerint privilegio clericali existant in ecclesiis otiosi vel cucufati, ymmo tonsuram congruam defferentes legant Domino servientes.
(18) Item, postquam aliquis sustinuerit excommunicacionem per duos menses, a tempore publicacionis ejusdem, totam ejus familiam ecclesiastico supponimus interdicto, preterquam in baptismi et penitencie sacramentis.
(19) Item, prohibemus ne questores cum cartula sine litteris nostris vel officialis nostri admittantur.
(20) Item, si aliquis excommunicatus in mortis articulo pecierit absolucionem, faciat juramentum de stando juri, obligans bona sua et heredes suos, et si non habeat bona, sufficit juramentum et, si non possit loqui, signa tamen penitencie appareant, in ipso pro eo caveant heredes, si voluerint, si non nihilominus absolvatur.
Et si signa penitencie non appareant, ecclesiastica careat sepultura.
(21) Item, inhibemus ne presbiteri cum cornibus et canibus venantur.
(22) Item, ne in locis in quibus morentur, tabernas intrent.
(23) Item, ne aliquid exigant pro sepulturis, benedictionibus nuptiarum, nec pro ceteris Ecclesie sacramentis, nec pro litteris liberatoriis ad nubendum.
(24) Item, ne mulieres recipiantur ad purificacionem nisi prius denunciatum fuerit sacerdoti.
(25) Item, ne sacerdotes faciant eos abjurare quando carnaliter commiscuerunt, sed eos aliter possunt inducere ad nubendum, et si unus promittat alteri quia primum sese carnaliter miscuerint, ex tunc contraxerint ad invicem unus in alium nomine matrimonii, si Ecclesia valeat consentire.
(26) Item, concedimus viginti dies indulgencie omnibus qui, dum portat Corpus Christi, detulerunt comitivam.
(27) Item, precipimus ne sacerdotes per convocacionem alicujus questoris a loco conveniant alienam nisi nostras super hoc receperint litteras speciales.
(28) Item, quod qualibet die dicant horas canonicas.
(29) Item, precipimus quod habentes ecclesias et capellanias successive se faciant ad ordines promoveri.
(30) Item, prohibemus ne quis imponat publicam processionem cum id ad nostrum dignoscatur officium pertinere et ne rectores in suis ecclesiis hoc fieri permittant.
(31) Item, precipimus ne quis benedictionem celebret nupcialem donec banna publice fuerint facta, ut moris est, per tres dies dominicos vel festivos.
(32) Item, sacerdotes curati coram suo archidyacono vel decano conveniant die jovis post Quasimodo, ad penam quinque solidorum.
(33) Item, ne persone ecclesiastice per litteras obligentur curie secularis.
(34) Item, quod aggravaciones, ut continentur in illis, execucioni debite demandentur.
(35) Item, quod sacerdotes requisiti de confessionibus audiendis in mortis articulo de personis vicinis accedent indilate; alioquin si quis per negligenciam decesserit inconfessus, sciat beneficio suo esse privandus.
(36) Item, ne aliquis capellanus extraneus admittatur, nisi appareat de conversacione et ordinis promocione.
(37) Item, sacerdotes litteras judicum extraneorum exsequantur, donec eis auctoritas sit ostensa.
(38) Item, precipimus ne diaconi eucharistiam ministrent nec audient confessiones, nisi in mortis articulo hoc requiratur.
(39) Item, ne laici in choro vel cancello tumulentur, nisi sint ecclesie fundatores vel eorum heredes vel patroni, nobis vel officiali nostro inconsultis.
(40) Item, inhibemus ne sacerdotes, a dominica ante Cineres usque ad festum Pasche, edent carnes sub pena suspensionis et excommunicacionis.
(41) Item, ne de cetero in capellis et locis solitariis benedictiones nuptiarum celebrentur, licet banna in ecclesiis parrochialibus sufficienter fuerint presignata, que loca quoad hoc supponimus ecclesiastico interdicto.
(42) Item, ne rectores ecclesiarum alias ecclesias regere presumant propter propinquitatem hoc facere solentes.
(43) Item, statuimus ne sacerdotes litteras excommunicacionis exsequant publice in ecclesiis suis, si post XV dies impetracionis sibi fuerint presentate, sed excommunicatus evitetur, donec fuerit absolutus.
Item, si prope diem Resurrectionis Domini vel prope mortem alicujus, littere excommunicacionis fuerint presentate, quod fieri solet per maliciam adversarii, ut a corona fidelium repellentur, vel ab ecclesia sepultura, ipsos excommunicatos loco nostri in forma Ecclesie absolvatis, nobis eorum nomina refferentes.
(44) Item, statuimus quod sacerdotes per se non per alium mandata nostra exsequentur sive judicum ordinariorum, dum iste clausule continentur: si vobis constiterit, vel si ita est, vel si contra fecerit, vel nisi obtentaverit, testes excommunicacionis advocantes.
Item, suos clericos et capellanos jurare faciant rectores quod alia mandata fideliter exsequentur.
(45) Item, prohibemus ne sacerdotes vel clerici citaciones faciant vel excommunicatos denuncient, nisi prius a nobis recepto mandato.
Item, ne sigillent citaciones, donec fecerint mandata.
(46) Item, precipimus quod sacerdotes curati dicant ad notam vesperas et matutinas ad notam, diebus dominicis et festivis.
(47) Item, injungimus sacerdotibus ut dicant parrochianis suis nullum matrimonium contrahi posse per potaciones inter se factas mutuo, ex qua potacione plures vidimus jam deceptos.
(48) Item, inhibemus ne questores predicare in ecclesiis permittantur, sed rectores vel capellani eorum indulgenciis exponant, prout in litteris nostris vel officialis nostri viderint contineri.
(49) Item, precipimus quod processiones consuete fiant et quod sacerdos populum sibi subditum die dominica precedenti diligenter moneat ut intersint vel saltem unum de familia mittant et hoc sub pena excommunicacionis et suspensionis.
(50) Item, ne executores de bonis defunctorum aliquid sibi acquirant.
(51) Item, prohibemus ne in dominicis diebus et aliis solempnitatibus beate Marie Virginis, sanctorum apostolorum et aliis celebrare consuetis, persone ecclesiastice terrenis operibus non insistent, verum lumen laicis ostendentes et ipsos ad ecclesiam convenient inducendos.
(52) Item, inhibemus ne moltiores ac barbitonsores de suis operibus diebus illis operentur.
(53) Item, virtute sancte obediencie, precipimus rectoribus et capellanis quod singulis dominicis diebus excommunicatos denuncient et faciant evitari.
(54) Item, statuimus quod pulsetur ad vesperas in vesperis novem lectionum et quod missa dicatur cum nota.
(55) Item, precipimus rectoribus ecclesiarum, sub pena suspensionis, quod ipsi infra mensem a tempore quo receperint presbiteros in suo servicio nobis vel nostris clericis ad hoc deputatis fideliter representent.
(56) Item, in virtute sancte obediencie, precipimus quod nomina excommunicatorum, qui ultra annum sentenciam excommunicacionis sustinuerint, nobis vel officiali nostro mittantur.
(57) Item, precipimus ne sacerdotes de peccatis nobis reservatis absolvere presumant, falcem in messem alienam mittentes.
(58) Item, quod sacerdotes clausa defferent indumenta sub amissione eorumdem leprosis erogatorum.
(59) Injungimus sacerdotibus quod in penitenciis dandis injungant semel in anno vel plus secundum qualitatem culpe ecclesiam sancti Mauricii visitare nostram, nam indulgencias unius anni et quadraginta dies in festo sancti Mauricii et per octabas poterunt obtinere sequentes.
(60) Item, quod sanctum chrisma quolibet anno ante Pascha per honestas personas petatur, sub pena decem solidorum.
(61) Item, ne sortilegi et divinatores permittantur, sed nobis revelentur.
(62) Item, quod gratis omni exactione depulsa decedentes inungatur cum sit unctio salubra sacramentum.
(63) Item, quod omnes utriusque sexus discrecionem habentes semel in anno proprio sacerdoti confiteantur et recipiant Eucharistie sacramentum, et quod hoc in ecclesiis frequenter publicetur.
(64) Item, juramento precipimus quod sint sacerdotes ecclesiarum rectores in eisdem, alioquin ipsos ut perjuros puniemus.
(65) Item, rectores eant ad synodum, nisi tamen habeant impedimentum, de quo fidem facere tenentur infra mensem, sub pena quinque solidorum.
(66) Item, ne capelle et oratoria de novo construantur sine licencia nostra, ipsas merito suspendendas et hoc volumus per rectores nostre diocesis publicari.
(67) Item, quod infra tres menses a tempore mortis testatoris nostris commissariis ad hoc deputatis, rectores exhibeant, una cum nominibus executorum quos elegerint.
(68) Item, prohibemus ne rectores ecclesiarum eant ad exsequias mortuorum, nisi fuerint requisiti et quod suas ecclesias sine presbitero non dimittant.
(69) Item, quod in diebus dominicis et festivis ab operibus servilibus caveant sub pena suspensionis et excommunicacionis.
(70) Item, quod si aliquis sacerdos cum filia spirituali fuerit fornicatus ab omni officio deponatur et peregrinando duodecim annis peniteat et postea, factus religiosus, Deo serviat cunctis diebus vite sue.
Item, beatus Gregorius omnibus episcopis: Si qui sint presbiteri, dyaconi, subdyaconi qui in crimine fornicacionis jaceant, interdicimus eis ingressum ecclesie usque dum peniteant et emendant.
Si quis vero in peccato suo perseveraverit, nullus presumat officia audire quia benedictio illorum verterit in maledictionem, dicente Domino per prophetam: Benedictionibus vestris maledicam.
Qui hinc precepto inobedire nolunt, crimen ydolatrie incurrunt.
Item, Bonifacius: Ille cui ingressus ecclesie est interdictus et divina celebrat, irregularis efficitur, sed contra hoc interdum si divinis ingerat sacramentis, nec tali durante interdicto debeat in cimiterio sepeliri, et ob hoc, nos omnes presbiteros, dyaconos, subdyaconos nostre diocesis auctoritate canonica fornicatores notorios publice nunciamus quoad se et alios fore suspensos et eisdem ingressum ecclesie fore penitus interdictum, nostris subditis inhibentes ne missas talium audiant nec eorum corpora, nisi penituerint in cimiterio audeant sepelire.
(71) Item, precipimus quod singuli defferant secum ad synodum quaternum synodale parati suis archipresbiteris exhibere.
(72) Item, prohibemus ne aliquis executor executori suo bona testatoris empcionis nomine vel aliquovis modo tradat seu tradi consenciat, decernentes contractus in hoc casu esse nullius momenti et ipsos executores tradentes vel consencientes reos ad restitucionem duppli precii rei tradite vel translate in utilitate deffuncti convertandum auctoritate presentis statuti condempnamus.
(73) Item, precipimus quod quolibet mense quaternum synodale legatur a quolibet sacerdote.
(74) Item, precipimus quod nullus peremptoriam cum deffectu sibi directam exsequatur, nisi prius viderit simplicem et redderit sigillatam nisi contineatur quod simplex facta fuerit per judicem ante ejus apparitorem aut per aliam personam hoc facere potentem de mandato speciali.
(75) Item, precipimus universis rectoribus et capellanis ut cum [1] ad nos mittant incestuosos certificare nobis curent utrum crimen sit notorium vel occultum.