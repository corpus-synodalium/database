Inscriptio [1].
Prima synodus domini Berengarii, Dertusensis episcopi, anno millesimo trecentesimo decimo octavo, decimo tertio kalendas iulii celebrata Dertusae.
(1) Quod rectores faciant residentiam in suis ecclesiis.
Nos Berengarius, miseratione divina Dertusensis episcopus, assistentibus nobis venerabilibus Bernardo de Barberano, priore, et capitulo sedis eiusdem ac rectoribus nostrae dioecesis Dertusensis et aliis qui consueverunt et debent admitti ad synodum celebrandam, approbamus et confirmamus omnes constitutiones nostrorum praedecessorum, et specialiter constitutionem domini Petri, bonae memoriae, editam super residentia personali a rectoribus in suis ecclesiis faciendam, mandantes eisdem, sub poena in dicta constitutione contenta, quod infra tempus seu terminum in eadem comprehensum omnes rectores nostrae dioecesis in suis ecclesiis residentiam faciant personalem.
(2) Quod nullus construat ecclesiam vel altaria in iam constructis ecclesiis, sine licentia episcopi.
Quamvis sit in sacris canonibus constitutum ut nullus de novo sine licentia episcopi ecclesiam [2] in aliqua dioecesi construere debeat, sed nec construi facere per se vel per alium ecclesiam vel capellam, nec aliquod altare erigere in ecclesiis iam constructis.
Et contra praedicta iura, multi in Dertusensi dioecesi, quadam temeritate adhibita, non dubitaverint in iam constructis ecclesiis erigere altare seu altaria, et de novo etiam ecclesiam construere.
Et parum esset iura condere, nisi esset qui eadem tueretur.
Idcirco nos Berengarius, Dertusensis episcopus, affectantes futuris periculis obviare, assistentibus nobis venerabilibus Bernardo de Barberano, priore, et omnibus aliis de capitulo, praesenti constitutione statuimus quod de cetero nullus, cuiuscumque conditionis, gradus aut status exsistat, aedificet aut construat per se vel per alium aliquam ecclesiam vel capellam, seu altare vel altaria, in nostra dioecesi Dertusensi in iam constructa ecclesia seu etiam construenda, absque nostra vel successorum nostrorum speciali petita licentia et obtenta.
Quod si a quoquam contrarium fuerit attemptatum, incurrat excommunicationis sententiam ipso facto.
Et eadem excommunicatione decernimus innodari omnes qui auctoritate propria, vel verius temeritate, in capella seu altaribus, sine nostra vel successorum nostrorum licentia in antea construendis, ausi fuerint scienter celebrare missam seu facere celebrari.