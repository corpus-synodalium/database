Nouerint uniuersi quod congregato concilio clericorum in sancta sinodo in ecclesia Compostellana, uidelicet die Lune, iii. die mensis Septembris, era m.ccc.li., presente in eadem sancta sinodo reuerendo patre ac domino domino Roderico, Dei gratia Compostellano archiepiscopo ac regni Legionensis cancellario, que dies fuerat assignata per eundem dominum archiepiscopum ad ipsum concilium clericorum faciendum, presentibus etiam in ipsa sancta sinodo domino Aria Petri Pardo, decano Compostellane et Lucensi, et personis et canonicis eiusdem ecclesie Compostellane et qui uoluerint et potuerint commode interesse, predictus dominus archiepiscopus legi et publicari fecit in eadem sancta sinodo in presentia mei Andree Petri et Alfonsi Iohannis notariorum Compostellanorum, quasdam constitutiones in scriptis, que iam lecte et publicate fuerant in aliis sinodis preteritis quarum tenor talis ut supra etc. 
Quibus constitutionibus lectis et publicatis idem dominus archiepiscopus legi et publicari fecit in scriptis alias constitutiones de nouo factas, quarum tenor talis est. 
(1) Rector debet habere medietatem ecclesie et cum uacauerit uniatur. 
Vt diuinus cultus non minuatur, set potius augmentetur, statuimus quod quelibet ecclesia parochialis nostre diocesis unum clericum habeat in rectorem, cui rectori cum rectoria et cura ipsius ecclesie saltem medietas eiusdem ecclesie sine diminutione qualibet conferatur. 
Et iste rector de dicta medietate, nulli det prestimonium aliquod uel concedat. 
Et si forte tempore collationis huiusmodi rectorie tanta pars ecclesie, ut premittitur, non uacauerit, pars illa que tunc uacauerit dicto rectori de eisdem tantum conferatur, quod ipse rector predictam medietatem obtineat integre et possideat sine diminutione qualibet postposita fraude; ita tamen quod, si fructus ecclesie integre ualuerit sexcentos morabetinos et ultra, possit conferri tertia pars ecclesie rectori qui habet curam animarum. 
Et decanus uel archidiaconus et clericus qui contra premissa statuta fecerit seu contulerit excommunicationis incurrat sententiam ipso facto ac eius collatio sit nulla et irrita ipso iure. 
Et prelatus siue rector in dicta ecclesia residentiam continuam faciat personalem, super qua residentia non facienda cum eodem nullus per nos nec per alium nisi ratione studii dispensari uolumus. 
Quam residentiam si non fecerit, quolibet anno per decem menses, ipsa ecclesia seu partibus ipsius, quam uel quas obtinuerit, sit priuatus ipso facto et ipso iure. 
(2) Laycus non teneat ecclesias per alium, nisi sit filius. 
Volentes obuiare malitiis et ambitionibus laycorum, statuimus quod nullus laycus obtineat ecclesiam seu partem eius pro aliquo clerico, qui suus filius non existat sub conditione uel intentione recipiendi fructus, seu prebendas eiusdem ecclesie, seu certum censum, seu quantitatem earum, uel impetratum beneficium uel partem eius, seu eius fructus per se, uel per alios recipiat, et quod clericus huiusmodi impetrationi, seu fructuum uel census perceptioni non consentiat, set expresse et publice contradicat. 
Et clericus uel laycus, qui contra premissa attentare presumpserit, excommunicationis incurrat sententiam, et preter hoc ipse clericus eodem beneficio ipso facto perpetuo sit priuatus. 
(3) Religiosi concubinarii sunt excommunicati. 
Quoniam scriptum est, quod nullum opus bonum est sine castitate, que sola cum fiducia potens est Deo animas presentare, idcirco precipimus omnibus religiosis nostre diocesis in uirtute sancte obedientie et sub pena excommunicationis quod obseruent modis omnibus mente et corpore castitatem. 
Et quia locus peccatum aggrauat, monemus ipsos religiosos et peremptorie quod in monasteriis uicium fornicationis seu luxurie non committant, nec ibi, nec alibi concubinas teneant. 
Et qui contra fecerint, ipso facto sint excommunicati et per annum unum incarcerati. 
(4) Filius illegitimus cum patre non erit in eodem monasterio. 
Statuimus et peremptorie monemus quod illegitimi filii religiosorum in monasteriis ubi eorum patres uiuunt ad religionem seu habitum religionis nullatenus admittantur, nec etiam in ipsa monasteria, uiuentibus ibidem patribus, intrent in habitu seculari, nec eorum patres eos ibi recipiant, neque pascant. 
Et qui secus fecerint, ipsos excommunicationis sententia innodamus. 
Actum in ecclesia Compostellana, predictis quot et era, presentibus dominis 
[2] Aria Petri Pardo, decano Compostellano et Lucensi, 
Iohanne Iohannis de Coronato, Roderico Iohannis de Nendis, archidiaconis, 
Laurentio Martini, uicario archidiaconi de Saines, 
Velasco Gometii, cantore, 
Laurentio Petri, scholastico, 
Iohanne Iacob, Alfonso Iohannis, iudicibus, 
Dominico Martini, Aria Petri, Martino Bernardi, Marcho Petri, Aria Roderici, Aria Martini, et G. Iohannis, cardinalibus, 
Petro Menendi, archidiacono de Regina, 
Iohanne Patino, Iohanne Michaelis, Iohanne Arie, Nunno Gundisalui, M. Martini, G. Petri, Petro Fernandi, Fernando Iohannis, canonicis compostellanis, 
Iohanne de Deo sancti Martini de Foris, Iohanne Petri de Antealtaria, Iohanne Iohannis sancti Petri de Foris, Martino Martini de Sancto Iusto, Petro Martini sancti Iohannis de Podio, Iohanne Dominici de Aziuario, Iohanne Martini de Cinis, abbatibus, 
Roderico Iohannis de Sar, Iohanne de sancto Iohanne de Fouea, prioribus, 
et aliis multis abbatibus et prioribus, archipresbiteris, clericis et capellanis congregatis in eadem sancta sinodo.