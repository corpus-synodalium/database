Hec sunt statuta reverendi in Christo patris domini Gwidonis episcopi Traiectensis.
(1) De paternitate.
In primis statuendo precipimus et mandamus, quod tantum tres persone ad suscipiendum puerum de sacro fonte baptismatis per sacerdotem admittantur.
Sic videlicet quod si puer suscipiendus sit masculus una mulier et duo viri intersint, si vero femina unus vir et due mulieres.
Et pater pueri suscipiendi nullatenus admittatur.
(2) De confirmacione.
Item precipimus et mandamus, quod sacerdotes in suis ecclesiis publice et pluries suis parrochianis denuncient, quod in confirmacione, que post baptismum in fronte puerorum per episcopos habet fieri, sicut in baptismo paternitas contrahatur; que non solum matrimonium impedit contrahendum sed eciam dirimit jam contractum.
(3) De peccatis episcopis reservandis.
Item statuendo precipimus, quod sacerdotes confessiones audientes reservent nobis maiora peccata: utpote homicidia, sacrilegia, incendia, peccata contra naturam seu zodomitica, concubitus personarum conventualium in sacris ordinibus constitutarum, incestus videlicet cum consanguinea vel cum affini vel cum ea que votum castitatis emisit, injectiones manuum in parentes, oppressiones parvulorum, negligenciam parentum in igne vel in aqua natos amittencium, veneficia, perjuria solempnia, fidei fractiones ac votorum fractiones, symoniam, adulteria manifesta, hereses, apostasias, maleficia earum que maleficiunt conjuges ne possint coire vel que procurant sterilitatem mulierum vel abortum, falsarios qui litteras vel sigilla aut monetam falsant.
In hiis autem casibus presbiteri ad nos mittant personas confitentes absolvendas nec eas absolvant nisi de nostra licencia speciali vel in mortis articulo constitutos.
Licenciam autem concessam a nobis seu auctoritate nostra quibuscunque personis seu religiosis sive aliis a peccatis huiusmodi absolvendi hiis presentibus penitus revocamus.
Intendimus enim de novo super hiis salubriter disponere et super hoc aliquibus personis ydoneis, prout videbitur expedire, committere vices nostras.
(4) De hiis qui non confitentur semel in anno.
Item statuendo precipimus, quod sacerdotes et ecclesiarum rectores diligenter attendant, si qui parrochianorum suorum non veniant saltem semel in anno ad confessionem, ut ipsos nobis seu officiali nostro significent puniendos.
(5) Ne excommunicati maneant in ecclesia infra missam.
Item statuendo precipimus omnibus sacerdotibus, quod in principio misse ab eis celebrande moneant generaliter omnes excommunicatos, ut ecclesiam exeant nec misse intersint.
Moneant eciam omnes christifideles in ecclesia existentes, ut, si aliquem in ecclesia sciverint excommunicatum, illum nuncient sacerdoti; etl cum ei innotuerit, non celebret nisi excommunicatus exierit.
(6) De clericis armatis.
Item prohibemus, ne clerici sine licencia nostra vel officialis nostri armati incedant vel arma nisi itinerantes extra civitatem vel villam deferant.
(7) De calceis sacerdotum.
Item prohibemus, ne sacerdotes sotulares vel calceos portent pedibus laqueatos.
(8) De tonsura clericorum.
Item precipimus sub pena excommunicacionis clericis quibuscunque nostre civitatis et dyocesis, ut tonsuram assidue deferant clericalem et vestibus non virgulatis non partitis sed clericalibus utantur et honestis, ut a laicis discerni possint habitu et tonsura.
(9) De focariis.
Item excommunicamus in hiis scriptis et excommunicatos publice nunciamus, tam auctoritate nostra quam eciam virtute constitucionis felicis recordacionis domini Petri sancti Georgij ad Velum Aureum quondam dyaconi cardinalis [1], omnes sacerdotes et clericos nostre civitatis et dyocesis focarias habentes, donec eas a se alias non admissuri amoverint et absolucionis beneficium meruerint optinere.
(10) De clericis peregrinis.
Item inhibemus expresse in hiis scriptis, quod clerici peregrini et incogniti tam nostre civitatis et dyocesis quam aliene, se presbiteros asserentes, nullatenus in nostra civitate et dyocesi admittantur ad celebrandum divina, nisi ostenderint se legitime promotos.
(11) De oracione dominica et decem preceptis.
Item precipimus districte in virtute sancte obediencie rectoribus ecclesiarum et presbiteris universis, ut eorum parrochianis Pater noster et Credo post Articulos fidei qualibet die dominica necnon decem precepta et septem sacramenta ecclesie semel in mense vel saltem ter vel quater in anno populo intelligibiliter et lingua materna exponant.
Decem precepta, prout in Exodo continentur, sunt ista:
Non habebis deos alienos.
Non assumes nomen Dei tui in vanum.
Memento ut diem sabbati sanctifices.
Honora patrem tuum et matrem tuam.
Non occides.
Non mechaberis.
Non furtum facies.
Non loqueris falsum testimonium contra proximum tuum.
Non concupisces rem proximi tui.
Diliges proximum tuum sicut te ipsum.
De sacramentis vero ecclesiasticis quinque dicuntur necessaria et duo voluntaria.
Sacramenta necessaria sunt ista: baptismus, confirmacio, penitencia, corpus Christi, extrema unctio.
Sacramenta vero voluntaria sunt ista: ordo et matrimonium.
Sine autem sacramentis necessariis nemo potest salvari, si ex contemptu obmittantur.
(12) Quod quisquis habeat decretalem.
Item precipimus, quod curati habeant decretalem Decrevimus in rubrica De sentencia excommunicacionis; et est domini Innocencij IIIIti; et legatur populo et exponatur lingua materna, ut sciat populus quo modo evitari debeat excommunicatus; ut hic: Decrevimus, ut judices seculares per censuram ecclesiasticam ab ecclesiasticis judicibus canonica monicione premissa repellere excommunicatos et ab agendo et patrocinando et testificando in suis curiis et judiciis compellantur.
(13) Ne transferatur ecclesia.
Item prohibemus, ne aliqui clerici vel laici ecclesias, destructas per diluvium vel incendium vel alias quoquo modo, ad alia loca transferant sine nostra licencia speciali.
Et si facta fuerit translacio huiusmodi, monemus illos, qui huiusmodi translacionem fecerint, sub pena excommunicacionis late sentencie in hiis scriptis, ut infra mensem a tempore noticie nobis et passo injuriam satisfaciant de premissis.
(14) Quibus horis expletis missa debeat celebrari.
Item prohibemus, ne aliquis presbiter missam celebret, nisi de horis canonicis saltem matutinas et primam expleverit.
(15) Quot misse dicentur in die.
Item nullus presbiter duas missas in una die audeat celebrare, nisi necessitas in jure permissa permittat.
Et tunc in priori missa ablucionem post sanguinem non sumat.
(16) Ne aliquis presbiter presit duabus ecclesiis.
Item prohibemus, ne aliquis presbiter duabus ecclesiis sine nostra seu officialis nostri licencia deserviat, nisi una ab altera dependeat vel unam intytulatam et aliam a nobis seu officiali nostro habeat commendatam.
(17) Ne ornamenta ecclesie pignori tradantur.
Item prohibemus, ne sacerdotes vel ecclesiarum rectores vel provisores seu procuratores earundem calices sacra vasa, libros et ornamenta ecclesie pignori exponant, nisi evidens ecclesie necessitas hoc requirat; et tunc hoc fiat de consensu illorum, quorum interest.
Alioquin inpignorantes et recipientes sint ipso facto excommunicati.
(18) De ammonicione infirmorum.
Item precipimus, ut presbiteri parrochiales sepius populum suum habeant ammonitum, ut, si aliquis infirmetur, cicius pro sacerdote mittat, ut confiteatur et ecclesiastica sacramenta recipiat, que sine exactione pecunie eis precipimus exhiberi.
(19) De tonsura custodis.
Item statuimus, ut custodes ecclesiarum de cetero portent tonsuram clericalem.
(20) De bigamis custodibus.
Item statuimus, ne bigami de cetero recipiant custodias seu ab aliquibus recipiantur ad easdem, nisi sint adeo tenues et exiles, quod clerici ex eis non possent sustentari; et hoc nostri officialis arbitrio relinquatur.
(21) De crismate et oleo sacro.
Item precipimus districte, ne quis crisma vel oleum sacrum ab aliquo alio episcopo quam a nobis sumat vel requirat.
(22) De custodia eorum.
Item precipimus, quod crisma et oleum sacrum sub diligenti clausura, cuius claves presbiter habeat, reservetur.
(23) De sacrilegiis sacramentorum.
Item in hiis scriptis excommunicamus omnes illos vel illas, qui vel que de sacramento altaris vel de ipso altari vel in altari vel de crismate aut de aliquo alio sacramento seu sacramentis sortilegia faciant vel fieri procurent quoquo modo.
(24) De captivacione clericorum.
Item statuimus, quod si canonicus vel presbiter vel clericus infra civitates vel dyocesim nostras capiatur --, nisi ille vel illi, qui jurisdictioni temporali presunt ibidem, infra quindenam a die perpetrati delicti ipsum a vinculis absolvi procurent et res ablatas sibi restitui ac eciam contumeliam sibi irrogatam ecclesie et sibi emendari, -- ex tunc in antea parrochia, in qua idem captus fuerit, ecclesiastico subjaceat interdicto.
Eciam si extra illam in aliam transferatur, quam similiter interdicimus, quamdiu in illa detinebitur, una cum illa, in qua captor seu captores morabuntur.
Et nichilominus malefactorem seu malefactores huiusmodi, si plures fuerint, cum fautoribus complicibus et receptoribus eorundem, quos similiter in hiis scriptis excommunicamus tam auctoritate canonis quam nostra, tam diu excommunicati publice nuncientur, quousque Deo ecclesie nobis et injuriam passo condigna prestetur emenda et absolucionis debite beneficium meruerint obtinere.
Si vero occidatur, quod absit, nisi ille vel illi, qui jurisdictioni inibi presunt temporali, infra mensem a die perpetrati delicti computandum Deo nobis et ecclesie de tanto excessu condignam quantum in ipsis fuerit procuraverint prestari emendam, -- adicimus, quod ex tunc illud territorium civitas officium vel opidum, in quo delictum tale fuerit perpetratum, eciam si in eo plures sint ecclesie, ecclesiastico subjaceant interdicto; et nichilominus cum fautoribus complicibus et receptoribus eorundem, quos similiter in hiis scriptis excommunicamus tam auctoritate canonis quam nostra, tam diu excommunicati publice nuncientur, quousque Deo et nobis ac passo injuriam condigna prestetur emenda et absolucionis debite meruerint beneficium optinere.
(25) De perturbatoribus ecclesiastice jurisdictionis.
Item omnes et singulos impedientes nostram jurisdictionem ecclesiasticam seu perturbantes qualitercunque sive litteras nostras rumpendo seu rapiendo aut nuncios seu portitores earundem ledendo capiendo detinendo seu dampna injurias et molestias inferendo, complices ac fautores eorum, quos eciam in hiis scriptis excommunicamus et excommunicatos a canone declaramus.
Statuentes, quod --, nisi ille vel illi, qui jurisdictioni inibi presunt temporali, ubi predicta delicta vel eorum aliqua fuerint perpetrata, malefactores seu perpetratores huiusmodi infra quindenam, a die perpetrati delicti computandam, nobis presentaverint vel de injuria vel violencia illata nobis et passo injuriam emendam prestari condignam procuraverint, -- ex tunc cessetur a divinis in parrochia, in qua tale impedimentum perturbacio violencia seu molestia perpetrata fuerit, et eciam ubi dictos malefactorem seu malefactores morari contigerit, quousque Deo nobis et passo injuriam condigna prestetur emenda et absolucionis debite meruerint beneficium optinere.
(26) De raptoribus bonorum ecclesie.
Item excommunicamus omnes et singulos in hiis scriptis spoliatores raptores seu predones ecclesiarum et ecclesiasticorum bonorum.
Ne autem quis cum discrimine alieno in incerto vagetur, volumus et mandamus, ut, si collegium vel aliqua persona ecclesiastica singularis se predatam vel spoliatam a quoquam asseruerit, illud summarie coram nobis seu officiali nostro proprio si sit singularis persona et si collegium per duos de eorum confratribus corporaliter prestito juramento affirmet, spoliatores predones aut raptores huiusmodi specificans et res ablatas exprimens et valorem.
Quo facto si ad monicionem nostram seu officialis nostri raptor seu spoliator bona huiusmodi ablata non restituerit et nobis ac passo vel passis injuriam condignam emendam non prestiterit, ex tunc excommunicatus auctoritate nostra publice nuncietur et ad interdicti sentenciam et ad alias penas canonicas, si excommunicati protervitas meruerit, procedatur.
Nisi idem, qui huiusmodi forefactum commisisse asseritur, infra terminum monicionis premisse coram nobis seu officiali nostro comparuerit suam innocenciam propositurus et causam racionabilem, quare ad id minime teneatur, ostensurus.
Quam si legitime ostenderit et ille, qui se spoliatum asseruit, inventus fuerit injustam querelam detulisse, in expensis legitimis ac omni interesse adversario condempnetur; alias puniendus prout juris rigor et equitatis racio suaserit judicanti.
(27) De illis qui clericos bonis ecclesie impediunt.
Item prohibemus tam clericis quam laicis, cuiuscunque condicionis aut status existant, sub pena excommunicacionis late sentencie in hiis scriptis, ne quis eorum impediat publice vel occulte, minis aut precibus, per se vel per alium aut alios, quominus bona predia aut decime ecclesiarum vendicione locacione in emphiteosim donacione vel aliis modis per procuratorem seu per procuratores ecclesiarum utilius disponantur.
Quam excommunicacionis sentenciam, si qui contrarium faciendo incurrerint precipimus in ipsos innovari et eos excommunicatos publice nunciari, donec ecclesie, contra quam predicto modo deliquerint, dictum excessum emendaverint vel nisi infra mensem coram nobis vel officiali nostro contra premissa racionem ostenderint efficacem.
(28) De personali residencia in beneficiis.
Item statuimus et monemus quoscunque presbiteros et clericos in nostra civitate et dyocesi beneficiatos aut beneficiandos, ut infra duorum mensium spacium, postquam primum in pacifica possessione suorum beneficiorum et in percepcione fructuum eorundem fuerint, si eorum beneficia personalem residendam exigant, secundum ipsorum beneficiorum exigendam eadem cum effectu deserviant et personaliter resideant in eisdem.
Alioquin eos et eorum quemlibet ex nunc prout ex tunc in hiis scriptis excommunicamus et excommunicatos volumus publice nunciari, nisi infra predictum terminum dispensacionem super huiusmodi residendam aut causam, quominus residere teneantur, ostendant et super hoc a nobis seu officiali nostro litteras testimoniales meruerint obtinere.
(29) Ne archidyaconi vel prelati se intromittant de jurisdictione episcopi.
Item precipiendo inhibemus omnibus et singulis archidiaconis prepositis ac quibuscunque aliis prelatis nostre civitatis et dyocesis et eorum officialibus et decanis sub pena suspensionis ab officio et excommunicacionis, quam in eos et in eorum quemlibet ferimus in hiis scriptis, si contra presentem inhibicionem venerint quoquo modo, quatenus nullus eorum se intromittat de causis seu casibus ad nostram jurisdictionem seu cognicionem spectantibus nec per se seu alium vel alios cognoscat judicialiter de eisdem absque nostra licencia speciali.
Quod si fecerint, dictas suspensionis et excommunicacionis sentencias ipso facto incurrant et processus eorum nullius penitus sint momenti.
(30) De decanis ruralibus.
Item prohibemus sub pena excommunicacionis predicta, ne quis decanus ruralis de causis matrimonialibus seu heresis aliqualiter se intromittat.
(31) Quibus temporibus prohibentur nupcie celebrari.
Item prohibemus sub pena excommunicacionis, ne aliquis nupcias celebret temporibus prohibitis videlicet a prima die dominica Aduentus Domini usque ad octavas Epyphanie Domini, et a Septuagesima usque ad octavas Pasche, et a dominica ante Ascensionem Domini usque ad dominicam Trinitatis omnibus inclusive, nisi ab officiali nostro licenciam meruerint obtinere contrahendi.
(32) De contrahentibus clamdestina matrimonia.
Item omnes clamdestina matrimonia contrahentes excommunicamus.
(33) Item de illis qui intersunt clamdestinis matrimoniis.
Item, ne aliquis clamdestinis matrimoniis intersit, sub pena excommunicacionis inhibemus.
Clamdestina autem matrimonia appellamus, que sine denunciacione solempni seu bannis competentibus in parrochiis contrahere volencium per presbiteros eorum publice non premissis contrahuntur.
(34) Ne layci se intromittant de decimis novalium [2].
Item prohibemus sub pena excommunicacionis late sentencie in hiis scriptis, ne layci se intromittant de decimis novalium; sed ad illos pertineant, ad quos de jure aut consuetudine pertinere dinoscuntur.
(35) De inhibicione capellanorum in copulacione.
Item precipimus expresse et prohibemus, quod nullus capellanus sine licencia rectoris seu rectorum ecclesiarum, cui vel quibus contrahere volentes subsunt, ipsos matrimonialiter copulare presumat.
(36) Ne excommunicati in cymiterio sepeliantur.
Item prohibemus sub pena excommunicacionis late sentencie in hiis scriptis, ne quis aliquem excommunicatum in ecclesia seu cymiterio eiusdem audeat sepelire seu cadaver excommunicati in ecclesia seu cymiterio ponere super terram.
(37) De cymiterio interdicto.
Item prohibemus sub pena excommunicacionis, ne aliquis in cymiterio interdicto vel violato a quoquam sepeliatur.
(38) Ne placita secularia fiant ecclesiis.
Item prohibemus, ne in ecclesiis porticu vel cymiteriis earundem secularia placita teneantur.
(39) De hiis qui seipsos occidunt.
Item prohibemus sub pena excommunicacionis, ne aliqui, qui mortem sibi consciverunt seipsos laqueo suspendendo aut qui suspensi decollati aut suffocati aut rotati vel alias propter suum scelus interfecti sunt, in ecclesiis seu cymiteriis sepeliantur, nisi de nostra seu officialis nostri licencia speciali.
(40) De facientibus conspiracionem in aliquod delictum.
Item excommunicamus in hiis scriptis et excommunicatos denunciari volumus omnes et singulos, qui in homicidium furtum rapinam incendium veneficium seu quodcunque aliud scelus enorme committendum conspiraverint quoquo modo, quorum eciam absolucionem nobis seu illis, quibus eam specialiter duxerimus committendam, presentibus reservamus.
Preterea pactiones promissiones obligaciones, in huiusmodi conspiracionibus ab ipsis conspiratoribus interpositas, eciam si juramento vel qualibet alia firmitate vallate fuerint, cum contra justiciam et proximi caritatem sint interposite, decernimus non tenere et huiusmodi juramentis tamquam illicitis neminem obligari.
(41) De intimatione beneficiorum vacancium.
Item precipimus in virtute sancte obediencie omnibus provisoribus seu officialibus nostris foraneis et decanis christianitatis nostre dyocesis sub pena excommunicacionis et suspensionis ab officio, quam in eos et singulos eorum ferimus in hiis scriptis, nisi fecerint quod mandamus, quatenus nomina beneficiorum seu officiorum quorumcunque, que vacant vel a festo Omnium Sanctorum proxime preterito vacaverint aut infra triennium per nostram dyocesim Traiectensem vacare contigerit, necnon eciam nomina beneficiorum ecclesiasticorum, que tanto tempore in nostra dyocesi vacaverint, quod eorum collacio ad nos seu sedem apostolicam secundum Lateranensis statuta consilii est devoluta, -- nobis seu officiali nostro infra unius mensis spacium a tempore sciencie eorum personaliter aut per eorum patentes litteras studeant intimare.
(42) Item de innovacione date annorum Domini.
Item statuendo precipimus, ut de cetero in perpetuum per nostram civitatem et dyocesim data annorum Domini ipsa die Natiuitatis eiusdem secundum morem Romane ac statutum nostre metropolitane ecclesiarum immutetur scribendo anno nativitatis Domini MoCCCo decimo.
(43) De questoribus elemosinarum.
Item precipimus et mandamus sub pena excommunicacionis, ut nullus sacerdos vel clericus questores elemosinarum ad peticiones suas faciendas in ecclesiis seu cimiteriis ecclesiarum deinceps admittat, nisi nostras vel officialis nostri litteras super eisdem questoribus admittendis habuerint testimoniales.
(44) De capellaniarum confirmacione.
Item precipimus et mandamus sub pena excommunicacionis predicta, ut de cetero nullus sacerdos in capellania aliqua tamquam capellanus divina audeat celebrare, nisi ipsa capellania confirmata et ipse capellanus in eadem a nobis seu officiali nostro, cui specialiter commiserimus, canonice fuerit institutus.
(45) De heresi inquirenda.
Item cum inter cetera crimina crimen heresis detestabilius et fidei christiane magis obnoxium reputetur, precipimus et mandamus omnibus provisoribus et decanis christianitatum, ut diligenter per se aut per alios ecclesiarum rectores super huiusmodi crimine inquirant.
Et si quem vel quos super huiusmodi crimine diffamatum seu diffamatos invenerint, nobis seu officiali nostro quantocius poterint non differant intimare nomina et conversacionem eorum plenius describendo.
(46) Item praecipimus et mandamus sub poena excommunicationis, ne seculares advenas fingentes se fuisse Iudeos vel gravatos aliquo morbo vel vovisse perregrinationem et ad petendum eleemosinas in vestris ecclesiis admittatis sine nostris litteris aut licentia speciali.
(47) Item praecipimus et mandamus sub pena, excommunicationis et triginta florenorum renensium nobis ad usus pauperum Christi, si ipsa pena pecuniaria commissa fuerit, applicandam, ne de solemnizatione matrimoniorum clandestine contractorum aut proclamationum abbrevationem et ceteris casibus nostre ordinarie potestati reservatis absque licentia nostra speciali vos intromittatis.
Et matrimonia clandestina contracta inter personas diversarum ecclesiarum non solemnizetis [3], nisi de proclamationibus in ambabus eorum ecclesiis factis nullo canonico impedimento interveniente [4] edoceant evidenter.
(48) Item inhibemus sub eadem poena, ne clandestine contrahentes, licet per nos fuerint correcti, ad divina admittatis, nisi prius vobis fuerint confessi et a vobis absoluti et pro modo culpe penitentiam receperint salutarem.
Et huiusmodi matrimonia non solemnizetis nisi tempore divinorum, sub poena suspensionis quam ferimus in his scriptis, nisi obtenta a nobis desuper licentia speciali in scriptis.
(49) Item inhibemus vobis ecclesiarum rectoribus, ne bigamos ad deserviendum custodiis vestris admittatis absque nostra licentia speciali per litteras de data presentis anni a nobis super hoc obtentas.
(50) Item inhibemus omnibus curatis vicecuratis seu locatenentibus eorundem in virtute sancte obedientie et sub excommunicatione, ne quis post diem Coene Domini quovis modo nisi in casu necessitatis sine nostra licentia speciali utatur veteris [5] chrismatis et olei sacramento, imo ad triduum post diem Cene sub eadem poena praecipimus eiusmodi vetus chrisma et oleum igne consumi, et ex tunc sub simili pena novum chrisma et oleum recipiant more consueto a decano nostro.
(51) Item praecipimus et mandamus procuratoribus et custodibus ecclesiarum sub pena excommunicationis et duorum florenorum renensium ad usum nostrum, si pena pecuniaria commissa fuerit, applicanda, ut candelam seu lampadem ardentem ante venerabile sacramentum eucharistie die noctuque teneant atque servant.
De observanda huiiusmodi [6] statutorum.
Hec statuta et precepta precipimus inviolabiliter observari et a quolibet provisore et decano ante eorum ab hinc recessum et a quolibet presbitero parrochialis ecclesie infra mensem recipi et haberi, et sub pena excommunicacionis late sentencie in hiis scriptis predicta statuta per singulos presbiteros et sacerdotes in anno ter vel quater publicari et exponi populo diligenter.
Datum anno Domini MoCCCo decimo, feria tercia post Misericordias Domini.