Locus XLVus.
Statuta synodalia facta anno Domini millesimo tricentesimo vicesimo.
De cessu et jnterdicto. [1]
(A1) Excommunicatos a canone nunciamus omnes et singulos religiosos tam exemptos quam non exemptos, qui in ciuitate Cameracensi, uillis aut castris nostre Cameracensis diocesis, in quibus cathedralem uel matricem luci ecclesiam auctoritate statutorum prouincialium aut synodalium interdictum seu cessationem sciuerint obseruari, in suis monasterijs et prioratibus uel ecclesijs jbidem constitutis diuina officia presumpserint celebrare, excepta moderacione illius constitutionis Alma mater.
Item de eodem.
Ex lacrimabilibus querelis quamplurimorum curatorum parrochialium ecclesiarum Cameracensis diocesis nuper recepimus, quod nonnulli religiosi tam exempti quam non exempti, in quibusdam villis et castris Cameracensis diocesis, matrice ecclesia locj auctoritate statutorum prouincialium uel synodalium cessante a diuinis, contra consuetudinem et ordinationem apostolice Sedis missarum solemnia et alia diuina officia, palam et publice, januis apertis, campanis pulsatis, conuocato ad hoc populo et admisso, celebrare non postponunt, suam inobedientiam coloribus et excusationibus friuolis pailliare nitentes.
Per que parrochiales ecclesie earumque rectores cessionem huiusmodi, vt tenentur ac decet, humiliter obseruantes, suis oblacionibus debitis indebite defraudantur, et inobedientes ex sua inobediencia jn grauem jacturam et preiudicium obediencium emolumenta reportant, ritusque ecclesiastice discipline jnde vilipenditur et minoris auctoritatis habetur.
Nos igitur, obediencie filios ex sua, ut premissum est, obediencia nolentes incommoda reportare, statuimus ac statuendo prohibemus, ne alique persone nobis subdite in ciuitate, villis uel castris Cameracensis diocesis, cathedrali uel matrice ecclesia jllius loci cessante, jn monasterijs dictorum religiosorum, prioratibus seu ecclesijs eorumdem, missas audire aut diuinis interesse presumant, preterquam in casibus a jure concessis et permissis.
Si uero contrarium fecerint, eo ipso sententiam excommunicationis jncurrant.
Quorum absolutionem nobis aut officiali nostro specialiter reseruamus.
Locus XLVIus.
Reuocatio antiqui statuti tytulo de matrimonio.
De purificatione mulieris. [2]
(B1) Inhibemus ne sacerdotes, capellani, seu eorum vicarij, mulieres non maritatas, jacentes de partu dampnato aut coytu nephario uel fornicario procreato, sine nostra, uel officialis nostri, uel decanorum nostrorum licentia speciali, ad purificationem recipiant.
Qui vero contra hoc facere presumpserit, eo ipso sententiam suspensionis jncurrat; et nichilominus per officialem nostrum aut decanum locj grauius, prout culpa ipsius requirit, puniatur.
Statutum anni precedentis de priuilegijs.
Capitulo primo.
(B2) Excommunicatos a canone nunciamus omnes et singulos religiosos qui inter alienos parrochianos, non habita super hoc presbiteri parrochialis licentia, matrimonia presumpserint solemnizare, per Sedem apostolicam absoluendos, addimus, eos uero, qui hoc fieri procurauerint, aut jn hijs consilium, auxilium uel fauorem prestiterint, aut hijs scienter jnterfuerint, excommunicationis sententia jnnodamus.
De penitentia capitulo primo.
(B3) Exhortamur primo ac monemus in Domino, sub pena excommunicationis, quam ex causa statuendo ferimus inobediencie, volentes, quatenus vltimo dampnandis supplicio, si petant, confessionis et penitencie amministrare non denegent sacramentum; precipientes decanis nostris aut curatis, seu eorum vices gerentibus, ut eos et singulos, de quibus legittime constiterit in predictam excommunicationis sententiam jncidisse, palam et publice excommunicatos nunciare in suis ecclesijs non omittant.
In titulo de sententia excommunicationis Cap. Grauem circa finem.
(B4) Cum excommunicatus excommunicari valeat ac vinculo forciori ligarj, excommunicatos nunciamus a canone omnes illos et singulos excommunicatos publice uel jnterdictos qui, dum missarum solemnia in ecclesijs celebrantur, nominatim monitj ut ecclesiam exeant, non parentes jbidem presumpserint remanere.
A qua per Sedem apostolicam dumtaxat possunt absoluj.
Eadem uero sententia sunt ligati, qui eis jnhibere presumunt, ne exeant.
Precipimus etiam et mandamus, conformiter jniungendo omnibus et singulis parrochialium ecclesiarum curatis, ut hec statuta, moniciones et denunciationes, in sancta synodo factas, singulis diebus dominicis et festivis [3] coram populo in lingua materna publicent et exponant.
Qui vero in hijs exequendis repertus fuerit negligens uel remissus, penam viginti solidorum turonensium pro defectu quolibet ipso facto se nouerit jncursurum.
(B5) Caueant autem beneficiatj, cum quibus dispensabitur super non residendo seu ordinibus, jnsistendo in scolis uel studio generali, ut jbidem sufficienti tempore absque fraude studendo resideant, alias pro non dispensato habetur cum eisdem.