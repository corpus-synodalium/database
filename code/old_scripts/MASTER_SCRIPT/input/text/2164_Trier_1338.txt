Nos Balduinus Dei Gratia Archiepiscopus Trevirensis, ac sacri Imperii per Regnum Arelatense Archicancellarius.
Animarum periculis obviare volentes, illud statutum provincialis Concilii Trevirensis, quod incipit: Item cum spiritualia nullo dato vel praemisso etc., ad eos tantam, qui tale prandium vel convivium, de quo loquitur dictum capitulum, exigunt vel extorquent, et qui eis in hoc consentiunt et culpabiles existunt, duximus restringendam.
Item illud capitulum, quod incipit: Item sub dicta poena firmiter praecipimus, ne quaecunque personae etc., ad eos tantum, qui superiorum, qui hoc possint, literas non habent, quibus a residentia excusentur, extendi volumus, et ad alios non extendi.
Item illud capitulum, quod incipit: Illud quoque sub excommunicationis poena prohibemus, ne quisquam civitatis, dioecesis et provinciae etc., in quantum dictum capitulum loquitur de Clericis, conventis vel tractis eoram iudice saeculari, poenam dicti ad illos Clericos tantum, qui voluntarie ibidem respondent vel litigant, duximus restringendam.
Item illud capitulum, quod incipit: Item cum in provinciali Trevirensi Concilio etc., restringi volumus ad illos tantum, qui constitutionem Ioannis Papae, quae incipit: Suscepti regiminis, servare recusant, in quantum dicta constitutio ad annum gratiae potest extendi, quantum vero ad alias poenas dictorum capitulorum, superius specialiter nominatorum, revocamus.
Item illud capitulum circa finem statutorum, quod incipit: Et quia dilatio temporis etc., quantum ad poenam excommunicationis latae et interdicti sententiae, ibidem contentam, certis ex causis penitus revocamus.
Praesertim quoad personas in civitate et dioecesi Metensi constitutas, ipsis tantum statutis quantum sub poena excommunicationis ferendae sententiae vel suspensionis in suo robore duraturis.
Datum anno Domini millesimo tricentesimo trigesimo octavo.