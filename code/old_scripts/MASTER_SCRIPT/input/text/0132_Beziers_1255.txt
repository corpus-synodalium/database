Statuta sancti Ludovici Francorum regis, pro reformatione morum, in Galliam Narbonensem ejus jussu delata a Guidone Fulcodii, et relecta in concilio Biterrensi anno MCCLV. 
HAec sunt stabilimenta facta per dominum regem Franciae, quae dominus Guido Fulcodii, attulit sigillata sigillo dicti domini regis, et fuerunt recitata et lecta aggregato generali concilio praelatorum et baronum et militum terrae apud Biterrim anno MCCLV. 
Ludovicus Dei gratia Francorum Rex, universis praesentem paginam inspecturis salutem. 
Ex debito regiae potestatis pacem et quietem subjectorum nostrorum, in quorum quiete quiescimus, praecordialiter affectantes, ac adversus injuriosos et improbos, qui tranquillitati eorum invident et quieti, zelum indignationis habentes, ad hujusmodi propulsandas injurias, et statum regni reformandum in melius, ad praesens aliqua duximus ordinanda, quae inferius continentur. 
(1) Questus quidem illicitos, quantum possibile fuerit, in ballivis et aliis curialibus nostris reprimere cupientes, senescallos, ballivos, praepositos, vicecomites, et villarum majorum, et alios officiales nostros juramento subscripto duximus adstringendos: cujus si ipsi senescalli, ballivi, et alii officiales nostri fuerint transgressores, poenas debitas in bona ipsorum, vel, si res exigat, in personas, nostrae voluntatis vel deputatorum a nobis arbitrio reservamus. 
Si vero majores, ballivos, vel officiales, dejerare contigerit in hac parte: a senescallis sub bonarum testimonio personarum et cum ipsarum consilio puniantur. 
(2) Jurabunt igitur omnes et singuli supradicti, quod quamdiu commissam sibi tenebunt senescalliam, vel balliviam, praeposituram, vel aliud quodcumque officium supradictum, tam minoribus quam mediocribus, tam majoribus quam advenis, tam indigenis quam subjectis, sine nationum et personarum acceptione jus reddent, servantes tamen in locis suis sua jura, usus, et consuetudines approbatas. 
(3) Jurabunt insuper bona fide jura nostra requirere et servare, et aliorum jura scienter non auferre, nec diminuere, nec etiam impedire. 
(4) Jurabunt etiam donum seu munus quodlibet a quacumque persona per se vel per alium non recipere in pecunia, auro, vel argento, aut rebus aliis quibuscumque mobilibus vel immobilibus vel se moventibus, seu beneficiis personalibus perpetuis, praeter esculenta et poculenta, quorum valor in una hebdomada summam decem solidorum Parisiensium non excedat. 
Et quod dicta bona seu beneficia dari uxoribus suis, liberis, fratribus, sororibus, nepotibus, neptibus, vel consanguineis, aut consimilibus, seu domesticis, minime procurabunt. 
Immo bona fide diligentiam adhibebunt ne uxores suae vel aliae personae proximo nominatae dona vel munera recipiant. 
Quod si fecerint, ex quo hoc sciverint, eos ad restituendum bona fide compellant, sub debito juramento. 
(5) Jurabunt etiam quod ab illis de sua senescallia vel ballivia, nec ab illis qui causam habent coram ipsis, vel scient in proximo habituros, mutuum non recipient per se, vel per alium, ultra summam viginti librarum, quas reddent a die contracti mutui, infra duos menses, licet etiam creditores velint solutionis terminum prorogare. 
(6) Addetur etiam juramento eorum, quod nihil dabunt vel mittent alicui de consilio nostro, vel uxoribus eorumdem, liberis, aut domesticis, vel illis qui compotum eorum recipient, vel illis quos ad visitandam terram vel facta eorum exquirenda mittemus. 
Quod etiam in venditionibus balliviarum vel reddituum aut aliarum rerum nostrarum partem non habebunt, nec etiam in monetis. 
Quod bajulos infideles, seu injuriosos, vel exactores, vel de usuris suspectos, vel turpem vitam aperte ducentes, in suo non sustinebunt errore, immo eorum excessus corrigent bona fide. 
(7) Jurabunt etiam praepositi nostri, vicecomites, majores villarum, forestarii, et alii sub eis in officiis constituti judices, et locorum vicarii singulorum, quod nec superioribus suis, nec uxoribus eorum, liberis, propinquis, sive domesticis quicquam dabunt. 
Et in fine juramenti concludent se universa et singula supradicta servare bona fide, nisi illud quod duxerimus relaxandum, nec quicquam per se vel per alium in fraudem facere praedictorum. 
(8) Vicarios autem quos senescalli vel ballivi per se quandoque substituent, nolumus ab ipsis institui, nisi prius sub forma praedicta praestiterint iuramenta. 
(9) Ut vero haec juramenta firmius teneantur et observentur, volumus quod in publica assisia fiant coram clericis et laicis ab omnibus et singulis supradictis, etiamsi antea facta fuerint coram nobis: ut non solum metu Divinae indignationis et nostrae, sed etiam confusionis et erubescentiae apud homines, perjurium manifestum incurrere vereantur. 
(10) Volumus autem et praecipimus, quod senescalli nostri, et alii quicumque sub ipsis tenentes officium, nec non et omnes qui in dictis balliviis vel senescalliis vadia nostra recipiunt, abstineant ab omni verbo quod vergat in contumeliam et contemptum Dei, aut matris suae, vel sanctorum ipsis. 
(11) Inhibemus vero districte senescallis et ballivis nostris, possessiones aliquas per se vel per alium emere, administratione sua durante, in senescallia vel ballivia sua, vel fraudulenter in alia, sine nostra licentia praecedente. 
Quod si fecerint, emptionem irritam esse, et possessiones sic emptas fisco nostro, si nobis placuerit, volumus applicari. 
(12) Prohibentes insuper senescallis et ballivis nostris, ne, quamdiu senescalli vel ballivi fuerint, sibi vel suis liberis, fratribus aut sororibus, nepotibus, neptibus, consanguineis, vel quibuscumque de sua familia, matrimonia copulent cum personis suae senescalliae aut balliviae suae, sine nostro speciali consensu, nec praedictos in regione ponant, aut beneficia ecclesiastica, vel possessiones eis acquirant. 
(13) Gista etiam vel procurationes in domibus religiosorum, vel circa, ad expensas eorum non recipiant sine nostra licentia speciali. 
(14) Prohibitionem vero istam quam facimus de matrimoniis non copulandis, et possessionibus non acquirendis, non extendimus ad praepositos, majores, et alios officiales minores, qui majorias, praeposituras, et alia officia tenebunt in locis mansionum suarum, dum tamen haec faciant sine nostra vel alterius laesione. 
(15) Senescalli autem nostri et inferiores ballivi caveant sibi a multitudine bedellorum; et quanto paucioribus poterunt, sint conenti, ad curiarum exequenda praecepta, et illos nominent in assisia publica, aliter vero pro bedellis minime habeantur. 
Ubi autem bedelli vel servientes ad remota loca mittentur, eis sine superiorum litteris non credatur. 
Et si aliter inventi fuerint facientes executiones vel mandata, nuncietur senescallo, qui eos puniat competenter. 
(16) Ne vero senescalli nostri vel inferiores ballivi contra justitiam subditos nostros gravent: inhibemus eisdem, ne pro quocumque debito, praeter nostrum, capiant vel captum detineant aliquem subditorum nostrorum. 
(17) Emendas autem pro maleficiis seu debitis, a ballivis nostris levari non volumus, nisi in foro aut judiciario publice de bonorum consilio fuerint judicatae vel aestimatae, quamvis antea fuerint gagiatae. 
Si tamen ille cui crimen imponitur, curia sibi offerente, judicium illud non velit expectare, et pecuniam certam offerat pro emenda, et tale sit crimen de quo emenda pecuniaria recipi consuevit: liceat curiae eam recipere, si sibi competens videatur. 
Alioquin emendam judicari faciat vel aestimari secundum quod superius est expressum, licet reus se velit omnino subjacere curiae voluntati. 
Caveant tamen senescalli, judices, et ballivi, ne minis vel terroribus seu machinationibus callidis, clam vel palam, aliquem ad emendam offerendam inducant, vel sine causa rationabili accusent. 
(18) Eos sane qui bailivias nostras tenuerint, aliis easdem revendere prohibemus. 
Sed si plures emptores fuerint, unus tantum jurisdictionem exerceat, et immunitate gaudeat in cavalcatis, talliis, seu collectis, et aliis oneribus publicis, qua alii consueverunt gaudere. 
Vendi autem eas filiis, fratribus, nepotibus, aut consanguineis, seu domesticis ballivorum, prohibemus eisdem. 
Emptores autem ipsarum praepositurarum vel aliarum balliviarum, debita propria, scilicet quae debentur eisdem, ex praeposituris vel balliviis aliis, aut eorum sociis, authoritate propria non coerceant: sed per manum senescalli aut superioris judicis eas repetant, sicut si praeposituram vel balliviam non tenerent. 
(19) Porro volentes viam malitiis praecludere, quantum possumus: firmiter inhibemus, ne senescalli, ballivi, vel alii officiales praedicti, in causis et negotiis quibuscumque subditos nostros locorum mutatione fatigent sine causa rationabili, sed singulos in locis illis audiant, ubi consueverunt audiri: ne gravati laboribus et expensis, cogantur cedere juri suo. 
(20) Quia vero nemo sine causa vel culpa privandus est jure suo: ballivis nostris et aliis officialibus praedictis inhibemus, ne dessaisiant aliquem sine causae cognitione, vel nostro speciali mandato. 
Subditos etiam nostros novis exactionibus, consuetudinibus vel oneribus non affligant, cavalcatas extorquendae paecuniae causa non mandent, sed ex causa tantummodo necessaria. 
Et tunc volentes personalem facere cavalcatam, ad eam redimendam data pecunia non compellant. 
(21) Defensum autem bladi vel vini, aut mercium aliarum non extrahendarum de terra, sine causa urgente non faciant; et tunc cum bono et maturo consilio, nec suspecto; et factum cum consilio non dissolvant; et eo durante nunquam faciant gratiam specialem. 
(22) Omnes autem ballivo, nostros, majores et minores, finito officio suo remanere volumus, vel saltem procuratorem sufficientem dimittere in ipsa ballivia per quadraginta dies, ut de se conquerentibus coram illis respondeant, quibus hoc commitetur. 
(23) Ceterum ordinationem factam de Judaeis observari districte praecipimus, quae talis est. 
Judaei cessent ab usuris et blasphemiis, sortilegiis. 
Et Talemit quam alii libri, in quibus inveniuntur blasphemiae, comburantur. 
Et Judaei qui hoc servare noluerint, expellantur, et transgressores legitime puniantur. 
Et vivant omnes Judaei ex laboribus manuum suarum, vel de negotiationibus sine terminis et usuris. 
(24) Praeterea prohibemus districtius quod nullus omnino ad taxillos ludat, sive aleis, sive scacis. 
Scholas etiam deciorum prohibemus et prohiberi volumus omnino, et tenentes eas districtius puniantur. 
Fabrica autem deciorum prohibeatur ubique. 
(25) Nullus praeterea recipiatur ad moram in tabernis faciendam, nisi sit transiens vel viator, vel in ipsa villa non habeat aliquam mansionem. 
(26) Expellantur autem publicae meretrices tam de campis quam de villis; et factis monitionibus sive prohibitionibus, bona earum per locorum judices capiantur, vel authoritate a quolibet occupentur, etiam usque ad tunicam vel pecium. 
Si quis vero publicae meretrici scienter domum locaverit, quantum valet pensio domus uno anno, ballivo loci vel judici solvere teneatur. 
(27) Praeterea statutum a nobis de consilio baronum nostrorum apud Melledunum edictum observari praecipimus firmiter et teneri. Videlicet quod nullum debitum haberi faciant barones, ballivi, vel aliae quaecunque personae Judaeis, nec aliquis in toto regno nostro Judaeum retineat alterius dominii, nec impediat quo minus Judaeum suum possit capere tanquam proprium servum, quantuncumque sub alterius dominio fecerit ipse moram. 
(28) De Christianis vero, sicut in eodem statuto continetur, prohibemus districte quod nullas usuras haberi faciant barones, ballivi nostri, vel aliae quaecunque personae Judaeis.
Usuras autem intelligimus quicquid est ultra sortem. 
(29) Istud autem statutum factum apud Melledunum volumus quod ballivi nostri observent et faciant observari, tam in terra nostra, quam in terra baronum vel aliorum, si defuerint, postquam sufficienter fuerint requisiti.
(30) Inhibemus autem ne aliquis in terra nostra capiat aliquem equum contra voluntatem illius cujus equus erit, nisi sit pro proprio negotio nostro. 
Et tunc per ballivos, senescallos nostros, aut eos qui loco eorum erunt, de equis conductitiis capiatur. 
Et si equi conductitii sufficere nequeant pro nostro servitio faciendo: senescalli, ballivi, vel alii qui loco ipsorum erunt, non capiant equos mercatorum, transeuntium, vel pauperum, sed divitum tantum, si sufficere possint ad nostrum servitium proprium faciendum. 
(31) Inhibemus etiam ne pro servitio nostro vel alio capiantur equi personarum ecclesiasticarum, nisi de nostro speciali mandato. 
Nec capiant senescalli, aut ei qui loco ipsorum erunt, equos plusquam nobis fuerit opus. 
Illos etiam quos ceperint, pro pecunia non relaxent. 
Haec autem quae de equis capiendis diximus, volumus observari quamdiu nobis placuerit. 
Salvis servitiis nobis debitis, et juribus nostris, ac etiam alienis. 
(32) Omnia ergo et singula supradicta quae ad praesens pro subditorum quiete duximus ordinanda, retenta nobis plenitudine potestatis regiae declarandi, mutandi, vel etiam corrigendi, addendi, vel minuendi, a ballivis nostris et subditis districte volumus observari. 
Datum Parisiis anno Domini millesimo ducentesimo quinquagesimo quarto, mense Decembri. 
