Locus XLus.
Statutum factum prima die mensis octobris, in ecclesia Cameracensi anno Domini 1316o.
(1) Quoniam pro funeralibus, que in exequijs defunctorum apportantur, antequam fiant exequie, a nonnullis fiunt pactiones illicite, ecclesijs atque [1] personis ecclesiasticis dampnose, inhibemus precipiendo in virtute sancte obedientie et sub pena excommunicationis, ne de cetero fiant pactiones de ipsis funeralibus, antequam ipse exequie facte fuerint, et corpus pro quo fient traditum sit ecclesiastice sepulture.
(2) Item denunciamus excommunicatos a canone omnes qui seruant et seruari faciunt statuta edita et consuetudines jntroductas contra ecclesiasticam libertatem.
(3) Item statutarios et scriptores statutorum ipsorum, necnon scabinos, rectores et consiliarios locorum, vbi de cetero huiusmodi statuta et consuetudines edite fuerint et obseruate, necnon eos qui secundum ea presumpserint judicare.
(4) Item quandocumque nos contigerit concedere licentiam ex certis causis aliquibus curatis uel capellanis de non residendo in ecclesijs suis et capellanijs, jntencio nostra est quod domus eorum sustententur et condirecte teneatur.
Quod si non fecerint, volumus quod decani locorum de fructibus dictarum ecclesiarum seu capellaniarum faciant dictas domus reparari et teneant condirectas, et quod in hijs faciendis vigilent diligenter.
(5) Item reuocamus omnes gratias generales non perpetuas, cuiuscumque forme seu tenoris existant, quibuscumque personis et ex quacumque causa a Nobis uel officiali nostro concessas, nisi de speciali reuocatione fiat mencio in eisdem.
(6) Item reuocamus omnes commissiones decanis nostris christianitatum et presbiteris curatis nostrarum ciuitatis et diocesis et alijs subditis nostris a Nobis concessas cognoscendi de causis matrimonialibus et sponsalia et matrimonia tangentibus quoquo modo.
(7) Item reuocamus omnem potestatem aut licentiam, si quam Nos uel officialis noster concessimus justiciarijs secularibus quibuscumque, laycis personis super arrestatione, captione et detentione clericorum aut ecclesiasticorum personarum et bonorum eorumdem.
(8) Item penitentiarios a Nobis seu auctoritate nostra constitutos, et potestatem eis concessam reuocamus.
Presencia autem statuta, mandata, precepta et prohibitiones, a subditis nostris, sub pena viginti solidorum turonensium et alijs penis ad nostrum arbitrium aut officialis nostri Cameracensis, ad opus nostrum et archidiaconi locorum, quotienscumque contrafecerint, precipimus inuiolabiliter obseruarj.
(9) Item precipimus sub pena viginti solidorum turonensium, vt omnes decani jnfra mensem, et presbiteri parrochiales ciuitatis et diocesis Cameracensis jnfra quindenam dictum mensem sequentem immediate, presencia statuta et inhibitiones habeant; quibus eos uti volumus et mandamus.