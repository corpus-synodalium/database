Statuta Synodalia Secundum Usum Cameracensem [1]. 
(1) De synodo Cameracensi.
[2] Districte precipimus, quod prelati, sive persone, sive patroni, et due partes sacerdotum parochalium, qui sunt mente discretiores et ad laborem corporum viribus aptiores ad arbitrium et electionem decanorum suorum ad synodum veniant, veniendoque morando et redeundo honeste se habeant [3].
(2) Jejuni intrent presbyteri induti superpellicio cum stola, decani vero cum alba et stola et abbates in alba et chori cappa cum baculo pastorali [4]. 
(3) Inhibemus etiam sub pena excommunicationis ne quis moretur in synodo ad quem non pertinet, nec synodum negotiis impertinentibus, aut alias turbare vel impedire presumat.
Decani et presbyteri ad synodum venientes, electis ad hoc de consensu capitulorum suorum duobus provisoribus ydoneis et peritis adeo moderatas expensas quod presbyteri remanentes per excessum expensarum et sumptuum non graventur [5]. 
(4) Item precipimus quod decani nostri venientes ad synodum sint bene muniti et instructi de computis suis et ad computandum compareant adeo tempestive, quod pro defectu eorum non oporteat illos quos tangit hujusmodi negotium, in eodem computo nimiam moram trahere, alioquin ipsi per quos moram hujusmodi fieri contigerit, expensas que fient propter hoc, de suo proprio solvere tenebuntur.
(5) Item, decani in computis suis scribant loca et nomina eorum a quibus leges quascumque recipiunt, et ob quasque causas eas recipiunt, nisi ex persona timeatur oriri scandalum, seu periculum corporis imminere.
(6) De usurariis et excommunicatis per annum.
Item, decani omnium usurariorum manifestorum et excommunicatorum per annum et diem, totius sui decanatus nomina et causas excommunicationis in cedula deferant anno quolibet ad synodum vel ad computum.
(7) Item decani referant ad synodum nomina presbyterorum omnium qui in illo anno in suis decanatibus obierunt, ut in synodo absolvantur, et presbyter quilibet in reditu suo unam missam de Requiem cum toto officio mortuorum pro eisdem dicere teneatur [6].
(8) Item, prelatos, personas seu patronos et sacerdotes, ut tenentur, non venientes ad synodum, qui non fuerint canonice impediti, aut legitime excusati, seu quibus non detulerimus, nisi infra mensem super hujusmodi inobedientia emend am nobis seu officiali nostro Cameracensi prestiterint competentem, ex tunc a divinis suspendimus, et suspensos auctoritate nostra et synodali nunciamus.
(9) De baptismo.
Baptismus honorabiliter et caute celebretur, in quibus consistit sacramentum, id est salus et virtus baptismi: , que talis est: Petre vel Johannes, ego baptizo te in nomine Patris et Filii et Spiritus sancti, que verba dicantur ab eo qui baptizandum immergat [7].
Et ut caveatur periculum baptizandi, non immergat caput pueri in aquam, sed sacerdos super verticem pueri ter aquam infundat cum bacino vel alio mundo vase et honesto.
(10) Juxta fontes instituatur piscina apta ubi laventur manus eorum qui tenuerunt puerum, et vas lavetur quo infusus fuit puer, et super piscinam illam ponatur cooperculum [8].
(11) Renovetur aqua fontium quoties necesse fuerit et vetus amoveatur et nova benedicatur et crismetur, sed antequam nova apponatur, fontes diligenter mundentur, propter reverentiam sacramenti [9]. 
(12) Item doceant presbyteri viros et mulieres formam et verba baptismi in propria lingua, quibus valeant in necessitate infantem baptizare, etiam parentes si alius defuerit, et postmodum referatur puer ad sacerdotem, qui diligenter interroget quid baptizator fecerit aut dixerit, et, si invenerit omnia rite facta vel dicta, faciat puero que so lent fieri post immersionem. 
Si autem invenerit vel dubitaverit puerum rite non esse baptizatum, baptizet puerum sub hac forma: Petre, si es baptizatus, ego te non baptizo, sed, si non es baptizatus, ego te baptizo in nomine Patris et Filii et Spiritus sancti. 
Amen. [10] 
(13) Item doceant presbyteri quod si pater vel mater infantem suum in necessitate baptizaverit, et non propter hoc dimittant quin habeant se sic conjuges sicut ante [11]. 
(14) Item si caput infantis nascentis extra appareat et timeatur de morte pueri, antequam perfecte nascatur, infundat qui aderit aquam super caput pueri, dicens: Infans, ego te baptizo in nomine Patris et Filii et Spiritus sancti. 
Amen.
Si autem pervenerit vivus ad ortum legitimum, de novo baptizetur sub his verbis: Non te baptizo sed si non fuisti baptizatus, ego te baptizo in nomine Patris et Filii et Spiritus sancti. 
Amen. [12] 
(15) Si mulier mortua fuerit in partu, et certum sit, teneatur os ejus apertum, et cum magna cautela uterus aperiatur, ut infans vivus, si possit, educatur et baptizetur. 
Si autem mortuus reperiatur, extra cymiterium tumuletur.
Si certum sit quod pariens mortua fuerit, non negentur ei aliqua jura christianitatis, sed in ecclesia deferatur et in cimiterio tumuletur, nisi aliud obstiterit, et penam non debemus ei vertere in culpam [13].
(16) Ad levandum puerum de fontibus, quatuor persone laice et seculares, duo scilicet masculi, et due femine in patrinos et matrinas, sive pueri levandi sint, masculi sive femine admittantur.
Et si parentibus placuerit, quatuor alie persone seculares in sacris ordinibus constitute, seu religiose in religione approbata professe cum supradictis assumantur.
(17) Precipimus sub pena excommunicationis presbiteris ne plures persone in patrinos seu matrinas admittantur, quibus injungatur quod orationem dominicam, simbolum apostolorum, et Ave Maria doceant eos quos de fontibus levaverunt [14]. 
(18) Fontes sub cooperculo et sera custodiantur cum sollicitudine diligenti; chrisma et oleum sacrum, et oleum infirmorum in ampullis metallinis et sub clave custodiantur, et ampulle certis titulis distinguantur, et insuper diligenter obturentur.
Si autem oportuerit chrismati, oleo sancto vel oleo infirmorum, aliud oleum apponi, caute et diligenter misceantur appositum cum chrismate, oleo sancto et oleo infirmorum.
(19) De confirmatione.
De pueris confirmandis.
Hortentur presbyteri subditos suos , ut pueros suos septennes et supra adducant ad episcopum confirmandos, cum munda et decenti capillatura lotis frontibus et cum bendellis mundis aptis de spissa tela et tercia die reducant ad ecclesiam confirmatos, ut ibidem frontes eorum laventur a presbyteris cum cinere vel sale; bendella autem eorum comburantur et aqua lotionis frontium cum cinere bendellorum in piscinam deponatur, et unus solus teneat et liget confirmatum, non pater nec mater.
Istud sacramentum non est iterandum: qui si pluries fuerit confirmatus, graviter puniatur. [15]
(20) De penitentia.
Sacerdotes moneant subditos suos ut omnes a quatuordecim annis et supra, precipue Quadragesimali tempore et ante dominicam in Ramis Palmarum ad confessionem frequenter veniant, et saltern semel in anno confiteantur proprio sacerdoti, id est presbytero parrochiali, qui ideo magis proprie dicitur proprius esse sacerdos, quia non solum confessiones audit et absolvit, sed etiam administrat ecclesiastica sacramenta [17].
(21) Confiteantur autem nullatenus alterius peccata, sed dumtaxat sua et precipue omnia mortalia distincte cum circumstanciis aggravantibus que notantur hoc versu: Quis, qui, ubi, per quos, quociens, cur, quomodo, quando [18].
(22) Et hoc erit in habitu humili  et corde contrito et venalia etiam saltem in summa confiteantur eisdem; qui sacerdotes cum attenta diligentia in ecclesia loco aperto post solis ortum et ante solis occasum nisi necessitas aliud poposcerit in superpellicio vel cappa rotunda et cum stola sedendo vultibus et oculis in terram demissis, mansuete confessiones audiant eorumdem injungentes ipsis penitentias peccatis suis contrarias, ut scilicet pro peccato luxurie jejunium et abstinentiam, pro peccatis spiritualibus meditationes et orationes et similia, pro furto et detentione rei aliene primo restitutionem aut satisfactionem integram et nihilominus, alias congruam penitentiam pro eisdem et in actu confessionis nec confitens nec sacerdos verba confabulationis aut alia que ad salutem non pertineant confitendis immiscere presumant [19].
(23) Sacerdotes et eorum vices gerentes et alii qui vice nostra confessiones audiunt, eos qui propositum non habent a peccato cavere nequaquam absolvant sine penitentia, tamen eos non relinquant, sed tantum ad hoc eos moneant caritative ut interim agant quicquid boni possint, ut Deus corda ipsorum ad veram contritionem et penitentiam illustret.
(24) Casus episcopo reservati.
Reservamus nobis peccata majora, videlicet peccata contra naturam in viris ultra vigesimum annum; homicidia, incendia, simoniam, hereses, apostasias, sacrilegium ultra quadraginta solidos, incestus cum patre, matre, filio, filia, sorore, fratre et cum religiosis mulieribus professis; injectiones manuum violentas in parentes ex deliberatione factas, sortilegia in sacramentis, videlicet de eucharistia vel de chrismate.
Oppressiones parvulorum voluntarias et procuratas, negligentias parentum in igne vel aqua natos perdentium, perjuria solemnia et fidei fractiones solemnes in curia Cameracensi.
Votorum solemnium transgressiones, maleficia impedientia coitum, procurationes sterilitatis vel abortivorum, propinationes veneni, magnas blasphemias Deo factas casus eorum qui falsificant litteras nostras curie nostre vel abutuntur eisdem.
Omnes excommunicationes tam a nobis quam a canone latas, exceptis inferius nominatis et expressis, et omnia peccata istis graviora.
(25) Casus penitentiariis per decanatus commissi.
Committimus omnibus penitentiariis nostris generalibus per decanatus deputatis, peccata contra naturam in omni etate a mulieribus perpetrata, et a viris infra vicesimum annum.
Pollutiones manuum in omni etate.
Perjuria et fidei fractiones, que non fuerint facte in curia Cameracensi; votorum non solemnium transgressiones, injectiones manuum in parentes, ubi non fuerit gravis lesio vel deliberatio; sortilegia que non fuerint de eucharistia et chrismate, injectiones manuum parvulorum in clericum usque ad vigesimum annum; oppressiones parvulorum non voluntarias, sed casuales; clandestinas nuptias; incestus, exceptis patre et matre, filio, filia, fratre et sorore; omnia adulteria, hoc salvo quod, si clandestine nuptie, incestus, adulteria per duos testes, aut plures, qui hiis interfuerint aut alias per communem famam vel infamiam probari possint prius super his Ecclesie vel nostram jurisdictionem exercentibus satisfaciant.
Injectiones manuum mulierum in clericum vel sacerdotem, ubi non est vel fuerit enormis lesio, que tamen si probari possit, ut predictum est, prius leso et Ecclesie satisfaciat.
Sacrilegia usque ad quadraginta solidos, ita tamen quod debita restitutio fiat Ecclesie de eisdem; omnia peccata in quibus presbiteri curati habent potestatem.
(26) Casus presbyteris parochialibus deputati.
Curatis et eorum vices gerentibus committuntur inordinatus concubitus cum mulieribus, mollities, peccata contra naturam in etate puerili, in viris usque ad quartum decimum annum, et in mulieribus usque ad vigesimum quintum.
Adulteria ex parte una provenientia.
Damnificationes et furta, dummodo fiat restitutio quam cito facultas se obtulerit; sacrilegium usque ad decem solidos, dummodo fiat restitutio ecclesie; levis injectio manuum in parentes; sortilegia in rebus minimis et communibus, ubi non est horror et turpido; perjuria privata in quibus nullus damnificatur; stuprum virginum; aborsus non procurati, sed casuales.
De casibus nobis et penitentiariis nostris reservatis curatis et eorum vices gerentibus, exceptis mortis articulis, interdicimus omnem potestatem pertinentem ad penitentiarios decanatus, sive ad episcopum sub forma rigoris.
(27) Ut sacerdotes non audiant confessiones mulierum cum quibus peccaverunt.
Sacerdotes confessiones mulierum cum quibus peccaverunt, fautores et mediatores non audiant donec saltim a peccatis inter eos patratis alias confessi fuerint competenter et cessaverit infamia si que fuit propter hoc contra eos, sed mittant eas ad honestos et ydoneos confessores [20].
(28) De quatuor sacerdotibus peritis assumandis.
Quod non aliis quam penitentiariis possunt confiteri.
Item statuimus quod in quolibet decanatu ad audiendum confessiones presbyterorum ipsorum decanatuum quatuor presbyteri periti ad hoc, discreti et ydonei assumantur a quibus et non ab aliis auctoritate nostra a peccatis suis mortalibus injuncta eis salutari penitentia absolvantur [21].
(29) Ne autem missarum solemnia plus solito differantur, si presbyteri non possint quotidie adire confessores suos predictos, eligant sibi alium vel alios idoneos confessores, ita tamen quod postea quam cito poterint, adeant predictos confessores sibi deputatos, et eadem peccata, saltem mortalia, que confessi fuerint ipsis confessoribus ab eis sic electis, et alia, si qua sint, confiteantur predictis confessoribus in singulis decanatibus deputatis.
(30) De eis quibus penitentia solemnis est injungenda.
Item, statuimus quod si cui imponenda est sollemnis penitentia pro crimine publico vel vulgarissimo quod totam villam commovit, remittendus est ad episcopum, ut in die Cinerum ejiciatur ab ecclesia et in die Cene recipiatur [22].
(31) De iis in quibus capellani tenentur curati.
Item, ad sopiendam inter parochiales presbyteros et capellanos perpetuos in ecclesiis parochialibus eorumdem omnimodam materiam questionis, statuimus ut capellani perpetui dictarum capellaniarum in confessionibus audiendis presbyteris parochialibus subveniant et succurrant, ac etiam in hiis que ad officium parochiale pertinent, eo tempore quo constabit dictos presbyteros occasione nostra seu curie nostre Cameracensis esse impeditos, vel infirmitate proprii corporis detentos, dum tamen infirmitas hujusmodi numerum XV dierum non excedat, salvis nihilominus ordinationibus a nobis et predecessoribus nostris factis super capellaniis, que per nos aut predecessores nostros ordinate constituuntur [24].
(32)  Quod parrochiani dicant Pater noster etc. et injugatur nomine penitentie.
Item sacerdotes moneant subditos suos ut ea discant ignorantes: Pater noster, Ave Maria, Credo in Deum, faciant in superliminaribus ecclesiarum suarum in grossa et distincta littera ut aperte legi possit et evidenter appendi [25].
(33) Quod debet clericus dicere.
Quod acolithus.
Quod in sacris constitutus.
Item, statuimus quod habens tonsuram clericalem, addiscat et studeat quotidie dicere septem psalmos penitentiales.
Item, quod acolythus horas gloriose Virginis Marie quotidie dicat.
Item, quod existens in sacris ordinibus, sive sit beneficiatus, sive non, horas canonicas, videlicet de die, et beate Marie Virginis dicere quotidie non omittat.
(34) Ut curati parrochianos suos admoneant filios ad discendum fidem.
Item, statuimus quod curati ecclesiarum singulis diebus dominicis, vel saltem semel in mense suos parochianos admoneant, et suos filios instruant ad fidem addiscendam, videlicet Ave Maria, Pater noster, Credo in Deum omittere non postponant.
(35) Ut nomina parochianorum qui non confitentur curato semel in anno infra mensem referantur episcopo vel rescribantur.
Item, precipimus omnibus presbyteris parochialibus civitatis et diocesis Cameracensis, ut nomina parochianorum, qui eis non confitentur sua peccata, nec eucharistiam recipiunt, saltem semel in anno, nisi illud; de consilio propria sacerdotis omittant, infra mensem postquam ad eorum notitiam pervenerint, nobis referant vel rescribant.
(36) Qui emat rem furti suspectam tenetur ad restitutionem.
Presbyteri suis parochialibus inhibeant ne quis rem furtivam vel furtim surreptam emat. 
Quod si emerint, sciant se ad restitutionem modis predictis teneri [26].
(37) Quod parrochiani euntes ad nundinas aut peregrinationes licentiam accipiant a suo sacerdote.
Item, presbyteri suis parochianis precipiant, quod illi qui procul ad nundinas aut peregre sunt ituri, licentiam a suo sacerdote accipiant sumendi ecclesiastica sacramenta in via, si necesse fuerit, et sacerdos non eis denegare presumat.
(38) Quod presbiteri inducant conjitentes ad visitandum matrem ecclesiam cathedralem.
Item statuimus quod presbiteri et alii qui vice nostra et auctoritate audiunt confessiones, confitentes moneant et inducant, quod semel in anno saltem peregre visitent matrem suam Cameracensem ecclesiam, et si forsan iidem et precipue mulieres alias peregrinationes voverint et eas sibi commutari requirant, peregrinationes ipsas et maxine mulieribus, quibus parcendum est propter sexum in peregrinationem ad dictam Cameracensem ecclesiam unam vel plures, pensatis peregrinationibus primo promisso laboribus ex expensis auctoritate nostra commutent [27].
(39) Quod frequenter instruant subditos de articulis fidei.
Sacerdotes frequenter et diligenter instruant subditos suos de symbolo et articulis fidei.
(40) De eucharistia.
Sacerdotes in vestibus sacerdotalibus mundis et benedictis accedant ad missam celebrandam. 
Manipulus habeat duos pedes in longitudine sub brachios. 
Stola ad minus usque ad paramentum albe dependeat. 
Alba et casula integra et non dissuta observentur. 
Amictus sepe mundetur. 
Cingulum mundum, integrum, longum et benedictum habeatur. 
Presbiteri sub alba induti sint superpellicio vel tunica linea que vulgariter sarros vel roches appellatur. 
Non cantent sine calciamentis vel calceis cum caligis attingentibus supra genua [28].
(41) Celebrantes in peccato mortali.
Noverint sacerdotes quod si cum conscientia peccati mortalis ad celebrandum missam accesserint et celebraverint, ad minus ter peccant mortaliter: primo, quia presumunt indigne accedere; secundo, quia indigni conifdent et contingunt et tenent sacra vasa; tertio, quia indigni manducant corpus Christi et sanguinem bibunt [29].
(42) [30] Altare ad celebrandum ad minus paretur duobus palliis benedictis.
Duo corporalia ad necessitatem unius altaris ad minus habeantur que sint mundissima et benedicta et apte plicature.
(43) [31] Pannus cum quo calix extergitur, cum veneratione custodiatur, vel in calice vel super altare sicut reliquie custodiatur. 
Ceteri panni quibus patena vel calix involvuntur, mundi custodiantur. 
Missale semper involutum camisia linea et munda altari imponatur, et habeat sudarium vel manutergium dependens quo presbyteri nares, faciem et os detergant. 
Loca circa altare ab aranearum telis et pulveribus et ceteris immunditiis sepius emundentur. 
cortine convenientes, que ale dicuntur, a lateribus altaris utriusque appendantur, nec temere ab aliquo retrahantur.
(44) [32] Cortina conveniens sursum super altare extendatur que protegat et defendat altare ab incommodis immunditiarum descendentium. 
Calix et patena in quibus conficitur corpus Christi sint argentea vel aurea et integra, et calix sit cum firmo pede non titubans.
(45) Nullus sacerdos celebret sine clerico et calciatus moderanter incedat.
[33] Nullus sacerdos sine clerico celebrare presumat, qui clericus habeat desuper vestes suas superpellicium vel capam rotundam et calceatus incedat. 
Clericus autem vel sacerdos non faciat aperturam sub assellis in tunica linea vel superpellicio quibus ejiciantur brachia sine manicis linee tunice vel superpellicii in ministerio altaris.
(46) [34] Ampulle vini et aque integre et munde intus et exterius observentur, et signo notabili distinguatur vas vini a vase aque. 
Vinum ampulle ad minus de tertio et in tertium diem renovetur. 
Vinum rubicundum, si commode possit haberi, ad celebrandum ministretur. 
Piscina in qua lavat sacerdos manus post consecrationem munda teneatur et cooperiatur, et extersorium post illam lotionem mundum teneatur et cooperiatur, et reverenter alba tela vel corona linea vel serica tegatur; cum corporali, cum necesse fuerit, abluatur ab aliquo sacerdote vel persona religiosa et aqua lotionis in sacram piscinam mittatur. 
Idem fiat de extersorio calicis vel ipsum quando vetus vel minus honestum fuerit supra piscinam sacram comburatur et cinis in piscina recondatur.
(47) [35] Item habeat sacerdos proprium manutergium quo manus detergat ante celebrationem, vel ante contactum sacrorum ut eucharistie, chrismatis et olei sancti.
(48) [36] Clericus autem non tergat manus suas ad predicta manutergia, sed habeat aliud proprium. 
Sacerdos diligens sit in electione hostie consecrande, ut sit integra, solid a, non nimis vetusta. 
Et in appositione vini et aque discernat odore quid sit utrumque, vel ab alio faciat gustu discerni; de aqua apponantur due gutte vel tres.
(49) Verba in quibus consistit virtus sacramenti.
[37] Sacerdos autem attente et distincte legat in canone que dicenda sunt. 
Sacerdos non elevet hostiam ad videndum populo, nisi postquam dixerit hec verba: Hoc est enim corpus meum. 
Et tunc pulsetur magna campana tribus vicibus ex una parte, ut fideles que audierint, ubicumque fuerint, adorent.
(50) [38] Si sacerdos cum venerit ad consecrationem sanguinis vel ad perceptionem nichil in calice invenerit, innuat quod afferatur ei aqua et vinum, quibus appositis dicat verba canonis ab illo loco: Simili modo, postquam cenatum est etc., usque ad finem, et faciat signa que extunc solent fieri super sanguinem. 
Ilia vero que facta sunt super eucharistiam non reiterentur, sed si aquam invenerit et gustaverit, non reiteret sacramentum sanguinis, sed transeat cum consueto modo. 
Ille vero per cujus negligentiam hoc contigerit jejunet tribus diebus a se distantibus in pane et aqua.
(51) Si quid de sanguine super corporale ceciderit.
[39] Si quid de sanguine ceciderit super corporale vel super pallam altaris, pars corporalis abscindatur, et pro reliquiis habeatur et recondatur, vel comburatur, et cinis in sacram piscinam reponatur, vel pars corporalis vel palle inticta sanguine ter diligenter abluatur, et aqua ablutionis a presbitero jejuno, vel aliqua religiosa persona et jejuna sumatur, et tunc poterit dictis pannis uti sicut prius post ablutionem predictam.
(52) Si sanguis supra lignum.
[40] Si sanguis super aliud pannum ceciderit, illa pars abscindatur et comburatur, et cinis in sacram piscinam recondatur. 
Si super lignum vel lapidem vel solidam terram ceciderit illa pars, si commode possit haberi a sacerdote ablinguatur, et postmodum radatur, et rasura combusta in sacram piscinam ponatur.
(53) Si in sanguine musca.
[41] Item si in sanguine musca vel aranea vel aliquod abominabile ceciderit quod vix sine periculo corporis vel vomitu possit sumi, caute abstrahatur et super patenam vel alium calicem abluatur vino et, post susceptionem sanguinis et ablutionem solitam illa lotio bestie a presbitero sumatur, vel saltem in piscina mittatur.
(54) Si corpus Domini super pallam.
Si corpus Domini super pallam ceciderit, bis lavetur vino vel aqua et a presbitero sumatur. 
Si supra aliud vestimentum ceciderit, pars illa abscindatur et comburatur, et cinis in piscinam projiciatur [42].
(55) [43] Calix ad communicandum infirmos mundus et integer habeatur et coopertus habeatur et, si facultas suppetat, fiat argenteus.
(56) [44] Pixis in qua corpus Christi reservatur vel ad infirmos deferatur, sit eburnea vel argentea, vel ad minus cup rea bene climata, et semper pannus lineus, albus et mundus, vel sericus infra pixidem ponatur, supra quem corpus Domini in pixide collocetur.
(57) Quod visitetur infirmus antequam communicetur.
[45] Cum infirmus communicari voluerit, prius visitet eum presbiter sine corpore Domini, si commode fieri possit, et diligenter audiat confessionem ejus, et post red eat ad ecclesiam et cum profecturus erit ad communicandum infirmum, prius aliquanto spacio pulsetur campana aliquo certo signo ad hoc destinato, ut fideles conveniant ad ecclesiam; qui sacerdotem deferentem Dominum suum reverenter et ordinate sequantur, et orationes quales sciunt dicant devote pro infirmo eundo et redeundo.
(58) [46] Sacerdos autem eat et redeat dicendo VII psalmos, et si via fuerit longior addat XV psalmos cum letania et ceteras orationes. 
(59) Incedat sacerdos ad communicandum cum lucerna et campana.
[47] Deferatur autem corpus Christi venerabiliter et sublimiter posito decenti cooperculo super calicem, quod sit cum cruce superposita, panno et fimbriis sericis adornatis.
Quilibet fidelis penitens si devote predicta fecerit, habeat V dies indulgentie pro eundo et V pro redeundo. 
Qui eundo et redeundo cum sacerdote qui fert corpus Christi Domini ad infirmum, ubi concedimus dies indulgentie, concedimus XX.
Si autem qui maligne hanc processionem perturbaverint, si moniti se non correxerint, per censuram ecclesiasticam corrigantur.
(60) Si infirmus vomitum patiatur non conferatur corpus Christi.
Si infirmus frequenter vomitum levi occasione patiatur, non conferatur ei corpus Christi, sed credat et spiritualiter accipiat [48].
(61) Ante autem quam sacerdos communicet infirmum dicat ei si credit sub illa specie panis sit corpus Christi, natum de Virgine, passum in Cruce, suscitatum tercia die; quod si confessus fuerit verbo vel signo, communicet eum, si altera non obstiterit causa [49].
(62) Si infirmus communicatus evomuerit.
[50] Si autem communicatus evomuerit partes diligenter et caute colligantur, que reperiri poterunt postea cum vino a sacerdote vel aliquo fideli sumantur; residuum vomitus comburatur et ponatur in terram juxta altare vel alibi in sacro loco, ubi commode poterit poni.
(63) [51] Cum autem corpus Domini defertur, fideles coram quibus defertur, si commode fieri possit, genua flectent, pectus tundant, et inclinato capite, adorent junctis manibus. 
Equitantes non dedignentur descendere de equis ut adorent eum qui pro ipsis descendit de celis.
(64) Nullus audeat celebrare missas.
Precipimus ut nullus sacerdos audeat celebrare missam, nisi prius dixerit matutinas canonicas et primam [52].
(65) Ut hostie consecrate renoventur.
Item, precipimus omnibus et singulis presbyteris, quod eucharistiam seu hostias consecratas pro infirmis servatas, renovent in hyeme et estate, secundum quod honestum fuerit, aliter ipsos de inhonestate tam abominabili eraviter puniemus.
(66) Corpus Christi super altare in honesto loco vel armariolo sub clave sollicite custodiatur. 
Similiter chrisma et oleum, sed in alio loco [53]. 
(67) Nullus extraneus se immisceatur ad communicandum.
Item, doceant sacerdotes subditos suos ut, cum venerint ad communicandum die Pasche vel alia die, jejuni et devoti et confessi accedant, et nullus extraneus se intermisceat, nisi viator vel  peregrinus, et hoc de licentia sacerdotis [54].
(68) Hostie non consecrate nulli dentur.
[55] Hostie non consecrate que dicuntur panis benedictus nulli dentur.
(69) Pueri autem non communicentur, antequam fidei discretionem habere dinoscantur, ut circiter decennium [56].
(70) Item precipimus ut die Pasche et ceteris diebus solemnitatum, quibus fideles communicantur, tot hostie consecrantur, ut non oporteat frangi formas quando fideles communicantur [57].
(71) Nullus missam celebret bis in die nisi in necessitatibus.
Inhibemus ne aliquis sacerdos bis in die missam celebrare presumat, nisi in magna necessitate et urgenti, videlicet in diebus Pasche, Pentecostes, et Omnium Sanctorum, quibus solet copiosa multitudo fidelium communicari.
Item, propter carentiam alterius sacerdotis, succurrendo absenti, impedito, vel infirmo.
Item, si magna persona superveniat, videlicet archidiaconus, vel dominus loci, vel alia consimilis persona.
Item, propter presens funus.
Item, propter instantes nuptias.
Item ut conficiatur corpus Christi, si deest, propter infirmos, si instat viaticum sibi prebere.
Item propter duas missas, si concurrunt in die.
Item propter duas ecclesias commendatas vel annexas, duo tamen in hoc volumus concurrere, videlicet carentiam sacerdotis, et quod in priori missa perfusionem et ablutionem manuum non sumpserit sacerdos, sed infundat in sacram piscinam.
(72) Excommunicato super celebrantes bis in die.
Quod curati sine licentia special in duabus ecclesiis desservientes sunt excommunicati.
Item, excommunicamus sacerdotes curam animarum habentes, qui sine nostra licentia speciali deservire presumunt in duabus ecclesiis seu capellaniis, nisi una ecclesia dependat ab altera.
Capellani autem non habentes sufficientes reditus, et presbyteri mercenarii valeant in duabus ecclesiis non parochialibus deservire, dum tamen non celebrent bis in die, nisi in casibus supradictis, et quod loca sua sibi debito servitio non fraudentur.
(73) Presbiteri non beneficiati ponantur in succursibus deserviendis.
Presbiteri instituti possunt [58] personaliter deservire.
Precipimus autem decanis, quod si commode possint habere presbyteros non beneficiatos, quod eos ponant in succursibus deserviendis, et si presbyteri in ecclesiis per archidiaconum instituti vellint personaliter in suis ecclesiis deservire, volumus quod omnibus preponantur, pretium solitum et debitum recepturi.
(74) Ut non celebrent in capellis non confirmatis.
Item, inhibemus quod presbyteri et capellani non celebrent in capellis nondum confirmatis, nisi qui canonice fuerint ibi instituti, et in possessionem corporalem per loci archidiaconum missi; contra facientes autem in excommunicationis sententiam incidant ipso facto.
(75) Item, statuimus quod nullus apostata scienter ad celebrandum divina officia in aliqua ecclesia admittatur.
(76) Nullus arcendus est a communione nisi.
[59] Nullus fidelis est arcendus a communione, nisi excommunicatus, vel interdictus, aut aliquo notorio crimine notatus, videlicet publice meretrices, mimi, histriones et illi qui dominicis diebus et solemnitatibus ex precepto institutis serta vel coronas de floribus vel herbis, vel de quacumque alia materia faciunt ad vendendum. 
Sacerdotes prohibeant sub pena excommunicationis subditis suis ne locent meretricibus vel receptatoribus earum vel turpitudinis mediatoribus domos aliquas. 
Et si aliqui contra prohibitionem istam fecerint, episcopo vel ejus officiali nomina eorum per presbiteros nuntientur, et exhortentur parochianos suos ut ipsis presbiteris denuntient eos qui deliquerint in predictis.
(77) Qui facientes sortilegia de corpore Christi.
Item, omnes qui faciunt sortilegia de corpore Christi, vel de chrismate, seu de quocumque alio sacramento, excommunicamus, et a presbyteris precipimus excommunicatos nunciari.
(78) Quod notorii fornicatores non celebrent.
Item, inhibemus ne presbyter, notorius fornicator, videlicet ipsa rei evidentia concubinam domo, mensa et lecto tenens, vicinis hec scientibus, seu filiis inde natis vagientibus hec attestantibus, missam celebrare audeat, cum sit suspensus quoad se et quoad alio, celebrando irregularis efficitur.
(79) De matrimonio.
Matrimonium cum honore et reverentia celebratur in facie ecclesie; non cum risu vel jocose ne contemnatur.
(80) [60] Inhibeant presbiteri parrochiales subditis suis ne sponsalia contrahant seu dent fidem de matrimonio inter eos pariter contrahendo nisi coram presbytero alterius saltem contrahere volentium, et hoc in loco publico: ecclesia videlicet cymeterio vel capella et coram pluribus fidedignis, et si aliter contraxerint sponsalia, nisi infra octo dies, ea reiterent coram altero de presbyteris antedictis, non procedat presbyter ulterius ad bannorum proclamationem, vel matrimonii sollempnisationem, sine nostra vel officialis nostri licentia speciali, et qui hoc facere presumpserit ipso facto se noverit esse suspensum. 
(81) [61] Insuper excommunicamus et denuntiari in generali excommunicatos precipimus omnes illos et illas qui post affidationem, sive clandestinam, sive in manu presbyteri factam, ante sollempnisationem matrimonii se carnaliter cognoverint, nisi infra mensem a dicta commixione carnali inter se matrimonium cum effectu fecerint et procuraverint sollempniter celebrari, nisi aliud canonicum obsistat, et illos qui clandestine nuptias fieri procuraverint, seu ipsis presumpserint interesse.
(82) [62] Item excommunicamus omnes illos qui clandestinas nuptias contrahunt, et presbyteros qui nuptias huiusmodi clandestinas celebrant. 
[63] Clandestinas autem nuptias vocamus quas non precesserint tres banni in ecclesia infra missam sollempniter tribus diebus sollempnibus a se distantibus proclamati, vel de quibus per nos vel per officialem nostrum non extitit dispensatum.
(83) [64] Item excommunicamus omnes qui contra matrimonium falsa impedimenta proposuerint, vel vera celaverint scienter, amore, precepto vel favore, vel alia quacumque de causa, et volumus eos excommunicatos propter hoc frequenter a presbyteris nuntiari. 
Quod si nemo bannorum proclamationi se opposuerit, et loci presbyter verisimilem aut veram contra matrimonium habeat conjecturam, nobis aut officiali nostro Cameracensi inconsultis super hoc, ad sollempnisationem matrimonii non procedat, et si contra hoc fecerit, pena pro clandestinis nuptiis imposita teneatur. 
(84) Impedimenta matrimonii.
[65] Impedimenta autem matrimonii sunt frigiditas, impossibilitas coeundi naturalis per defectum caloris vel accidentalis per maleficium, habitus religionis cum professione, ordo subdiaconatus et supra, cognatio, consanguinitas, affinitas, compaternitas, votum solemne factum in manu episcopi vel alicujus ex parte ejus ad hoc destinati, conditio servilis, dispar cultus, puta si unus fratrum desponsaverit aliquam puellam septennem et supra, eo mortuo, frater ejus vel consanguineus in quarto gradu, non potest eam habere in uxorem.
(85) Nihil exigatur pro sacramentis.
[66] Presbiteri autem pro sacramento matrimonii et aliorum sacramentorum ecclesiasticorum exhibitione, nichil exigant, vel recipiant, nisi forsan vel gratis offeratur vel ex liberali et non onerosa consuetudine debeatur.
(86) Tempora in quibus non licet matrimonia solemnizare.
Item, statuimus quod matrimonium non celebretur nec solemnisetur, nisi de mandato nostro speciali, vel officialis nostri, in diebus qui sunt inter primum sabbatum Adventus Domini et crastinum Epiphanie, et inter sabbatum Septuagesime et crastinum octavarum Pasche, et inter sabbatum immediate precedens dominicam in Rogationibus et crastinum Trinitatis.
In sabbatis autem et in crastinis antedictis matrimonium licite celebratur.
(87) De messatione in die nuptiarum.
Item precipimus quod nullus presbyter aliquam mulierem in die, qua inter ipsam et virum matrimonium fuerit celebratum et solemnisatum, ad purificationem seu messationem admittere presumat, nisi de nostra aut officialis nostri licentia speciali.
(88) De conjunctis matrimonii in casu illicito.
Item, precipimus omnibus presbyteris civitatis et diocesis Cameracensis, ut ipsi in parochiis suis diligenter inquirant an sint aliqui conjuncti matrimonialiter in casu illicito, et contra canonicas sanctiones; et si quos tales invenerint, nobis eorum nomina infra mensem, postquam ad eorum notitiam pervenerint, referant vel rescribant.
(89) Item, inhibemus in virtute sancte obedientie, et sub pena suspensionis, decanis nostris christianitatis, ne de causis matrimonialibus et aliis quibuscumque se aliquatenus intromittant, nisi de speciali commissione nostra, vel officialis nostri Cameracensis, precipientes omnibus presbyteris subditis nostris, ne decanis, nisi prius facta fide de speciali commissione hujusmodi, pareant vel intendant, salvis informationibus ex eorum officio faciendis, non in figura judicii inter partem et partem, sed ad litem cessandi, vel personas ecclesiasticas, vel eorum bona repetendi, aut instructa negotia nobis vel officiali nostro referendi; super quibus nihil penitus immutamus.
Decani contrarium facientes, ipso facto se noverint suspensos, et nos nihilominus processus factos coram eis, et sententias hujusmodi ab eis super inhibitione latas, decernimus irritas et inanes.
(90) Item, ne matrimonia clandestina debito effectu defraudentur propter testes excommunicatos, tam auctoritate concilii provincie Remensis, quam synodali, pro eo quod illis matrimoniis clandestinis interfuerunt, statuimus, et statuendo declaramus, quod depositiones talium testium valeant, et robur obtineant firmitatis, dummodo a nobis vel officiali nostro Cameracensi, vel ejus locum tenenti, ante depositiones eorum ad cautelam fuerint absoluti.
(91) De sacris ordinibus.
Ut ordinandi ante dies ordinationis se offerant.
[67] Precipimus omnibus clericis habentibus ecclesias parrochiales vel capellanias vel preposituras vel alias curas animarum, ut ad singula ordinum tempora se offerant ordinandi ab episcopo feria V ante tempus ordinum etiam non vocati, ut episcopus inquirere possit de ydoneitate et sufficientia eorumdem et infra debitum tempus secundum quod onus beneficii requiri se faciant ad omnes ordines promoveri et personaliter resideant in eodem, et ad hoc juramentis propriis se astringant. 
(92) Ut presbyteri parrochiales curam animarum infra mensem accipiant.
Item, precipimus sacerdotibus parochialibus, quod infra mensem a tempore sue prime residentie, curam animarum ecclesiarum suarum ab episcopo recipere non postponant, et infra mensem alium super hoc decanis suis faciant certam fidem, alioquin pro anno illo foranei reputantur.
(93) De ordinatis ab alienis episcopis sine licentia.
Item, excommunicamus omnes illos qui illicentiati, ab alienis episcopis, quam a nobis, se fecerint ad tonsuram clericalem et; alios ordines promoveri.
(94) Item et illos excommunicamus qui per saltum in sacris ordinibus fuerint promoti, inhibemus decanis nostris ne tales ponant in succursibus deserviendis, nec ab archidiaconis in possessionem corporalem admittantur, licet a patronis presentati, nisi cum eis hoc a nobism fuerit dispensatum.
(95) Non conferatur cura parochialis alicui qui XXVtum annum non attigerit, nisi eis super hoc fuerit a nobis dispensatum.
[68] Insuper inhibemus ne parrochialis ecclesia conferatur alicui, qui vicesimum quintum annum non attingerit, quoniam talis collatio nulla esset ipso jure.
(96) De resignatione curarum.
[69] Resignationes curarum fiant in manibus episcopi et alias non valeant.
(97) De residentia curatorum et capellanorum in ecclesiis suis.
[70] Item precipimus quod presbiteri parrochiales et capellani perpetui in ecclesiis et capellaniis suis continue personaliter resideant, spacio duorum mensium, tam pro diebus continuis quam interpolatis numerando, pro absencia a dictis ecclesiis et capellaniis eis dumtaxat indulto, alioquin foranei censeantur et suarum ecclesiarum et capellaniarum fructus nobis et locorum archidiaconis applicentur.
(98) De extrema unctione.
[71] Cum reverentia, aqua benedicta et cruce precedentibus per sacerdotem deferatur oleum sanctum ad infirmos, et diligenter dicantur VII psalmi et letanie et orationes ad hoc institute.
Ille autem qui inungit, inungendo reverenter et distincte proferat hec verba ad oculos: Per istam unctionem, et suam sanctam et piissimam misericordiam, indulgeat tibi Deus quidquid deliquisti per visum, ad aures, per auditum; ad nares, per odoratum; ad os, per gustum; ad manus, per tactum; ad pedes, per gressum; semper repetendo per istam unctionem, ut supra.
(99) Manus sacerdotis de foris inungantur, manus autem aliorum deintus.
(100) Ut a quatuor annis et supra inungantur.
[72] Ad sacramentum extreme unctionis sepe presbyteri moneant subditos suos et indifferenter a quatuordecim annis et supra singuli cum necesse fuerit inungantur, nec pauperes pro egestate se excusent.
(101) [73] Si non potest infirmus habere multitudinem candelarum vel indumenta linea que causa reverentie in hoc sacramento exhiberi solent, non propter hoc dimittat sacerdos inungere; sed sufficiat candela una et uncti cum stupa diligenter in singulis membris inunctis extergantur et stupe comburantur, et cinis in sacro loco reponatur.
(102) [74] Inuncti autem cum stupa diligenter in singulis membris inunctis extergantur et stupe comburantur, et cinis in sacro loco reponatur, docentes sacerdotes, quod hoc sacramentum licite iterari potest, in qualibet gravi et periculosa infirmate.
(103) Ad quem valeat sacramentum ultime unctionis.
Istud sacramentum utile est ad tria que notantur his versibus: Ungor in extremis, ut fiat gratia major; Et morbusr levior, et mea pena minor.
Suscepturi quodcumque sacramentum, prius confessione mundentur, honor et reverentia a presbyteris, clericis et laicis sacramentis supradictis omnibus impendantur.
(104) De vita et honestate clericorum et excessu.
[75] Clerici tonsuram rotundam et competentem habeant, et earn saltem septies in anno radi faciant, vestibusque honestis utantur in forma et colore et precio honestatem decentibus clericalem.
Vestibus regulatis et partitis sub pena sententie late non utantur, nisi super hoc a nobis fuerit dispensatum.
Quod si beneficiati fuerint vel in sacris ordinibus constituti, sententiam excommunicationis incurrant ipso facto, alii vero clerici ad penam quadraginta solidorum parisiensium nobis teneantur.
(105) Clerici autem in sacris ordinibus constituti, precipue diaconi et presbyteri, clausum ferant desuper indumentum et honestum.
Quod si secus fecerint, ipsos in quinque solidos turonenses, totiens quotiens contravenerint, teneri volumus, nostram jurisdictionem exercenti et locorum archidiaconis applicandos.
(106) Curati pileos deferant.
Statuimus similiter, quod presbyteri curati civitatis et diocesis Cameracensis pileos publice in capitibus suis deferant, ut ab aliis sacerdotibus dinoscantur.
(107) Clerici in sacris non se immisceant temporalibus.
Clerici in sacris ordinibus promoti, epistolam et evangelium in veste ecclesiastica cantent sive legant, nec se immisceant officiis artificiosis, seu ministeriis laicalibus, nec turpibus ludis, illicitis et prohibitis questibus, et negotiationibus, videlicet ne sint campsores, tabernarii, carnifices, nec proxenete, qui vulgo dicuntur coutiers vel ampelliers in curia laicali, vel hujusmodi, que sine peccato vel scandalo modernis temporibus non exercentur; a quibus negociationibus vel questibus nisi post tertiam monitionem quam cis a locorum presbyteris fieri precepimus omnino destiterint, eos a talibus et etiam in veste et habitu non clericali Ecclesia non defendet [76]. 
(108) Quod aliqui presbiteri feminas non habeant in domibus exceptis quibusdam.
[77] Decernimus prohibentes ne aliqui presbyteri, tam curati quam alii, in domibus suis feminas habeant, exceptis dumtaxat matre, amita et sorore, cum quibus seu pro quibus nullas secum habeant pedissequas, de quibus sinistra possit suspicio suboriri..
(109) Presbiteri non invitent parochianos suos cum uxoribus.
[78] Nec invitent parrochianos suos cum uxoribus suis secum ad prandium, nec ad prandendum vel cenandum, ad eorum declinent hospicia, presertim ubi possit aliqua super hoc infamia vel scandalum suboriri. 
(110) Nec divertant etiam ad tabernas, nec inter scurnarias sedeant, nec domunculas frequentent que scune vocantur; nec intersint ludibriorum spectaculis joculatoribus et coreis, nec talia in ecclesiis et cymiteriis fieri, aut exerceri permittant, ecclesiasque frequentent, precipue diebus dominicis et festivis frequentare in eisdem, prout eis datum est desuper cantare et legere non postponant [79].
(111) Quod presbiteri retineant domos.
[80] Presbyteri et capellani in domibus locorum beneficiorum suorum moram trahant et cas retineant competenter, alioquin decani de bonis beneficiorum, sive vacent ecclesie, sive non, cas competenter faciant retineri, et semel in anno defectus hujusmodi investigent. 
(112) Presbiteri decimas a laicis non recipiant.
[81] Item presbyteri decimas a laicis, non nisi de licentia episcopi recipiant, nec grangias seu terras alienas aut bona ad firmam seu censum recipiant, cum id species negociacionis existat. 
(113) Quod si eadem pena quam alii teneantur, puniantur et ultra.
[82] Item statuimus quod ubicumque a presidentibus justitie secularis certa pena pecuniaria statuitur contra laicos excedentes, clerici pro similibus excessibus eadem pena, et ultra in duobus solidis teneantur. 
(114) De decanis treugas dandis.
[83] Item decanis predictis nostram committimus potestatem, ut ubi inter laicos super inimicitiis treuge date fuerint compellant per censuram ecclesiasticam et invocando si necesse fuerit auxilium brachii secularis, clericos de parentela et quorum interest ad consentiendum dictis treugis, dandis et tenendis easdem. 
(115) De intrant ibus burgencias cleric is et presbyteris, nisi infra mensem.
[84] Item excommunicamus omnes clericos et presbyteros qui burgencias intraverint secularium dominorum, et eos qui jam intraverint easdem, nisi infra mensem exeant ab eisdem, qui etiam si per mensem in se sustinuerint excommunicationis sententiam antedictam, ex tunc pro anno illo beneficiorum ecclesiasticorum suorum fructibus sint privati. 
(116) De numero in monasteriis observando.
[85] Item precipimus quod in monasteriis  et prioratibus monachorum debitus personarum numerus observetur; et si hoc omissum fuerit presidentes ad quos pertinet, pena canonica puniemus. 
(117) [86] Item statuimus quod nulla persona religiosa sola extra monasterium in curtibus commoretur.
(118) Ut presbiteri excommunicati durante excommunicatione etc.
Item statuimus ut omnes presbiteri nobis subjecti, propter culpam suam excommunicati, durante excommunicatione ipsa, suorum beneficiorum ecclesiasticocum fructus amittant, et nobis et locorum archidiaconis applicentur.
(119) De presbiteris ecclesias furtive ingressis.
Item, quia intelliximus quod plures sacerdotes furtive ecclesias parochiales in diocesi Cameracensi sunt ingressi, absque eo quod a nobis, vel vices nostras gerente, seu predecessoribus nostris curam receperint earumdem.
Item, alii qui per archidiaconum loci, vel auctoritate sua, non sunt missi in possessionem ecclesiarum parrochialium corporalemm, quas obtinent; precipimus quod omnes decani christianitatis nostre diocesis super his diligenter inquirant, et quos tales invenerint, nobis eorum nomina infra mensem, postquam ad eorum notitiam pervenerint, referant et rescribant.
(120) De die ac nocte diebus dominicis et festivis divinum officium cantent solemniter.
[87] Item, precipimus quod presbyteri parochiales, vel eorum vices exercentes, diebus dominicis et festivis sollempnibus precedente campanarum pulsatione divinum officium cantent sollempniter die ac nocte. 
(121) Ut diebus dominicis fiant processiones et qualibet feria secunda.
Item et quod singulis diebus dominicis pro solemnitate diei intra ecclesiam, et qualibet feria secunda pro animabus in cimiterio, ante missam, cum clero et populo eis subditis, prout consuetum est, processionaliter incedant, dicendo diebus dominicis unum responsorium de Trinitate; et, si sit festum, responsorium de sancto cujus festum eritt.
Feria autem secunda responsorium Libera me, Ps.
Miserere mei Deus et De profundis, cum omnibus aliis consuetis.
Si vero feria secunda tempus nocivum fuerit, vel aliud hujusmodi, aut cimiterium interdictum fuerit, fiat processio intra ecclesiam; et si festum solemne eadem feria evenerit, fiat processio die immediate sequenti.
(122) Ut capellani intersint vesperis, matutinis, et missis cantant.
Item, capellani perpetui in parochiis in quibus capellanie sue consistunt residentiam corporalem faciant, et cum curatis locorum in ecclesiis parochialibus vesperis, matutinis, et missis, diebus dominicis et festivis intersint, secundum scientiam a Deo sibi collatam cantando et legendo.
Nomina autem rebellium, presbyteri seu decani nobis vel officiali nostro nuncient vel rescribant.
(123) Ne layci in cancello interesse presumant dum divina etc.
Item, prohibemus ne laici una cum clericis in choro seu in cancello interesse presumant, dum ibidem divina celebrantur, nisi nobiles existant, vel tales qui ibidem consueverunt presbyteros in divinis officiis adjuvare.
(124) De reverentia, jurisdictions et libertate ecclesiarum, cimiteriorum et personarum ecclesiasticarum.
Inhibemus ne in cimiteriis et ecclesiis placita secularia teneantur, nec exerceantur ludi joculatorum et histrionum, nece forum rerum venalium, bannaque seu edicta justitiarum secularium proclamentur.
(125) Interdicti et excommunicati in ecclesia dum predicatur interesse possint.
[88] Interdicti et excommunicati in ecclesiis dum predicatur ibidem interesse possunt, sed predicatione finita incontinenti recedant.
(126) Ut teneant ecclesias clausas officiis factis.
Item, precipimus presbyteris parochialibus et capellanis, quatenus divinis officiis et serviciis in eorum ecclesiis et capellis celebratis, tam ante prandium quam post, ecclesias et capellas suas claudant et clausas ac mundas teneant, nisi causa honesta et inevitabilis ratio eas poposcerit aperiri.
(127) Quod decime lane ovium vel arietum solvantur pro rata temporis.
Item, statuimus quod in parochiis, in quibus oves vel arietes nutriri contigerit, curatis earumdem et patronis decime lanarum et vellerum pro rata temporis solvantur, non obstantibus consuetudine et statuto contrariis qui buscumque: fraudem vel dolum in eis perpetrantes, excommunicamus, a qua excommunicatione, nisi per nos aut officialem nostrum Cameracensem duntaxat, non possunt absolvi.
(128) De invadentibus possessiones clericorum.
Item, statuimus, ut quicumque possessiones clericorum invadunt minus juste vel bona mobilia eorum rapiunt, nisi infra quindecim dies, post presumptionem hujusmodi, ea sufficienter restituerint cum integra satisfactione parti, et nobis condigna emenda, ex tunc ipsos ipso facto excommunicamus.
(129) Ut nullus laycus sepeliatur infra ecclesiam.
Item, statuimus, ut nullus laicus, excepto domino et patrono loci, nisi reliquerit ecclesie duos solidos annui redditus, in ecclesia sepeliatur.
(130) Ubicumque obsidentur ecclesie, nisi obsessores recedant monitione.
[89] Item statuimus quod ubicumque obsidentur ecclesie vel cimiteria, adversus eos qui ibidem refugii causa confugerint, ita quod non possint accessus haberi pro defendendis vite necessariis ad eosdem, moneant per locorum presbyteros obsessores ut recedant et ab obsessione desistant, et eos libere ire permittant.
Alioquin cessetur a divinis, et obsessores, ipso facto, ex tunc excommunicamus, propter presentiam hujusmodi ad ecclesiam confugientium, etiamsi majori excommunicatione innodati fuerint, presbyteri ibidem celebrare non omittant.
(131) Quod qui maleficium in cimiterio vel in capella perpetravit per quod etiam teneatur ad decem libras emende.
Item statuimus ut qui maleficium perpetrat in cimiterio, vel in ecclesia, per quod atrociter sanguis effundatur in ipsis ecclesia vel cimiterio, ad decem libras parisienses nobis pro pastu reconciliationis teneatur.
Si dictas decem libras solvere, is qui est culpa, non poterit, parrochiani loci solvere teneantur.
(132) Ne aliquis calicem, libros et alia ornamenta titulo pignoris ex [90] causa non obliget.
Item, intelleximus quod quidam prelati, presbyteri et beneficiati calices, libros et alia ornamenta seu ustensilia ecclesiarum et beneficiorum suorum pro debitis suis creditoribus suis obligare presumunt de facto, licet de jure talis obligatio non valeat, propter quod divinorum celebratio impeditur, in animarum suarum periculum, ecclesiarum et beneficiorum suorum prejudicium et gravamen, et in scandalum plurimorum; quare decanis nostris mandamus, quatenus inhibeant ipsis sub pena suspensionis, ne quis eorum calices, libros et ornamenta seu ustensilia ecclesiarum ex alicui titulo pignoris tradere vel obligare de facto presumat.
(133) Inhibemus autem etiam creditoribus et aliis sub pena excommunicationis ne quis eorum calices, libros et ornamenta seu ustensilia ecclesiarum ex causa predicta de facto recipere presumat.
Denuntiamus insuper obligationes tales, si quas de calicibus, libris sacris et ornamentis seu ustensiliis predictis de facto fieri contigerit, non valere; et nihilominus talia facientes seu attentates esse graviter puniendos.
(134) Ut justitia secularis non levet aliquid de bonis clericorum propter excessum eorum, propter quod excommunicati sunt ipso facto.
Item cum per justitiam laicalem excessus clericorum puniri non debeant, nec ab ea levari emenda de eisdem, cum hoc ad solos judices ecclesiasticos, non seculares, pertinere noscatur, nos, juxta tenorem provincialis concilii, et tam ipsius quam nostra auctoritate monemus omnes et singulos nostre diocesis et civitatis Cameracensis justitiam secularem exercentes, ne pro predictis, seu occasione eorumdem levent aliquid de bonis hujusmodi, recipiant vel exigant quoquo modo, et si secus fecerint, ipsos excommunicationis sententia auctoritate eadem innodamus.
(135) De his qui conspirationem, societatem, caritatem fecerint.
Quod si aliquis etc.
Cum nonnulli tam clerici quam laici nostre diocesis et civitatis Cameracensis, conspirationem, societatem, caritatem, confraternitatem et communitatem fecerint, ut intelliximus, aut facere nitantur, quod si aliquis de sua societate, caritate, confraternitate vel communitate, seu de suis subditis, aut de suo territorio, conveniatur in foro ecclesiastico, aut contra eum procedatur, etiam in casu in quo potest de jure vel de consuetudine ibidem conveniri, quod cum ad sumptus communes defendent, propter quod jurisdictionem ecclesiasticam non est dubium impediri: nos juxta tenorem dicti provincialis concilii, ac ipsius et nostra auctoritate, ut prius, monemus omnes et singulos, tam clericos quam laicos civitatis et diocesis Cameracensis; quod si talia fecerint, ea revocent infra mensem et de cetero a talibus non utantur, alioquin ipsos excommunicamus ex tunc ipso facto.
(136) Quod in missalibus scribantur bona ecclesiarum.
[91] Item precipimus quod presbiteri omnia bona et redditus tam ad se quam ad suas ecclesias pertinentes, in missalibus suis distincte conscribant, alienata revocent, nec de dictis bonis quicquam vend ere aut alienare sine nostra licentia presumant, quoniam tales venditio et alienatio non valerent.
(137) Qui bona de bonis ecclesiarum acquisivit ecclesiis remaneat.
[92] Item precipimus quod bona immobilia de bonis ecclesiarum acquisita, eisdem ecclesiis remaneant, nec ea quisquam filiis naturalibus, nepotibus et consanguineis dare aut assignare presumat, seu quicquam de bonis ecclesiasticis acquirere, quod sub quocumque colore, vel transeat ad eosdem, et quod secus factum fuerit decernimus irritum et inane. 
(138) Quod cimiteria in quibus excommunicati sepulti sunt [93] reconcilientur.
Item statuimus quod cimiteria in quibus excommunicatorum corpora sepeliri contigerit per potentiam propinquorum eorumdem, vel alias contra ecclesiasticum interdictum, reconcilientur per aspersionem aque ab episcopo benedicte, sicut in dedicationibus et reconciliationibus ecclesiarum vel cimiteriorum fieri consuevit.
(139) De edificatis in cimiterio.
Item, si qui in cimiterio scienter aliquid edificaverint, a presbyteris locorum excommunicentur.
(140) De testamentis.
Curati parrochiarum suos parochianos hortentur precipue in principio suarum infìrmitatum, ut confiteantur suo curato, et viaticum de consilio ejus recipiant, ac sua testamenta confidant, debita ac forefacta faciendo solvi, et quedam piis locis erogari.
(141) Ut nullus executor se [94] intromittat de bonis nisi prius facta littera.
Item statuimus ut nullus executor se intromittat de bonis executionis ultime voluntatis cujusdam defuncti, seu se immisceat eisdem, nisi prius facta littera in presentia plurimorum, de inventario bonorum defuncti, que videlicet quanta et qualia sint; contra facientes ad penam condignam nobis solvendam teneri volumus.
(142) Item, statuimus quod executores testamentorum super legatis et aliis ex parte defuncti in causam tracti, si in dolo, aut culpa lapsi inveniantur manifeste, de suo, non de bonis executionis, adversario litis expensas refundere teneantur.
(143) Ut qui in solo ecclesie edificat de bonis undecumque acquisitis.
Concedimus presbyteris parochialibus et capellanis perpetuis, qui in solo ecclesie vel capellanie suc, de bonis undecumque acquisitis, nova edificia construxerint, quod pro modo valoris medietatis edificiorum predictorum possint suas ultimas voluntates ordinare, et quod ipsa edificia usque ad valorem predictam valeant obligare, estimatione valoris hujusmodi tempore mortis eorumdem super hoc facienda.
(144) De bonis datis ad opus beneficiorum instituendorum.
[95] Item cum plures bona ad diversas pecuniarum summas ex testamentis fidelium datas, concessas et legatas, ad opus capellaniarum seu beneficiorum ecclesiasticorum instituendorum et emolumenta que provenerint ex istis sibi retinere presumpserint et presumant, precipimus quod presbyteri tales et eorum nomina diligenter inquirant, et ea suis decanis nominent et revelent. 
Decani vero auctoritate nostra tales per censuram ecclesiasticam si necesse fuerit ad restitutionem omnium predictorum, ut in usus ad quod deputati et ordinati sunt convertantur. 
(145) Ut presbiteri test amenta sua faciant in presentia alicujus presbiteri.
[96] Item precipimus ut presbiteri testamenta sua non per laicos sed in presentia saltem alicujus presbyteri ordinent sub testimonio competenti, nisi necessitas ad hoc aliter arcet eos, et insuper ut laici etiam testamenta sua, sine sui presentia sacerdotis, si ipsius presentia commode haberi possit facere non presumant. 
(146) Quod laici sine suo sacerdote testamenta non faciant.
[97] Quos laicos et alios subditos suos presbyteri frequenter admoneant, ut testamenta sua dum adhuc sunt compotes, et mentium et corporum, condere non omittant, et ad faciendum elemosinas tam fabrice Cameracensis ecclesie quam ecclesiis propriis et pauperibus eos precibus et monitis inducant. 
(147) Ut quilibet possit testari de rebus suis.
Item statuimus ut quilibet pro salute anime sue de rebus suis vel sibi debitis, causa sue ultime voluntatis vel alias disponere valeat libere et quiete testari.
In omnes qui contra hujusmodi statutum fecerint, aut venerint directe vel indirecte, tacite vel expresse, clam vel palam, vel ut hec fiant consilium vel auxilium prebuerint vel favorem, in his scriptis excommunicationis sententia proferantes.
(148) Ut infra annum executiones testamentorum compleantur.
Item statuimus quod singuli presbyteri in suis parochiis moneant auctoritate synodali publice, in facie ecclesiarum suarum, omnes qui testamenta et dispositiones et ultimas voluntates defuncti receperint exequendas ut infra annum, si commode possit fieri, dictas executiones perficiant et compleant de consilio proprii sacerdotis, alioquin graviter puniantur.
(149) Quod quilibet de rebus suis etiam tam mobilibus quam immobilibus testari valeat; contraveniens excommunicatus est.
Item cum salus animarum sit rebus ceteris preferenda et non sit quod tam hominibus debeatur quam quod extreme voluntatis liber sit stilus et liber sit arbitrium et quod non ledit vel rodit liberum arbitrium, nec de expresso consensu vel pacto multominus tacito debeat impediri tam libera voluntas quam factio testamenti, ac leges seculi contrafacientes in contrarium non solum penas minantur sed infliguntur, statuimus quod quilibet pro salute anime sue de rebus suis etiam tam mobilibus quam immobilibus vel sibi debitis causa sue vel ultime voluntatis testari vel alias disponere valeat, presertim ad proprios usus libere et quiete.
In omnes qui contra hujusmodi statutum nostrum fecerint aut venerint, directe vel indirecte, tacite vel expresse, clam vel palam, vel ut alii hoc faciant auxilium, consilium prebuerint vel favorem, una cum aliis penis a jure statutis in his scriptis excommunicationis sententiam proferentes, et sicut ad nos pertinet, ita volumus quod omnibus innotescat quod hujusmodi testamenta et dispositiones in plena libertate, cum de illis per sacerdotes testatorum vel scabinos loci, vel alios fide dignos quos testator vel dispensator elegerit, vel qui presentes in hiis interfuerint legitime constituti defendere intendimus, et tenere et facere debite executione demandari, qualibet usurpatione in contrarium non obstante.
(150) De exequiis mortuorum et eas contingentibus.
Statuimus ut si curati ecclesiarum decedant inter festum Nativitatis sancti Johannis Baptiste et festum beate Magdalene fructus maturos separatos a solo suos faciant.
(151) De fructibus a presbyteris percipiendis cum decesserint et etiam capellanis.
Item, si in terris ecclesie ab ipsis excultis decedant inter dicta festa, volumus ut sumptus culture eorum reddantur mandato eorumdem, residuum vero fructuum ecclesie cedant nobis et archidiacono loci, salvo semper servitio ecclesie loci.
Si autem inter dictum festum beate Marie Magdalene et festuma Purificationis beate Marie decesserint, omnes fructus pro tempore preterito perceptos suos fiant; percipiendi verod pro tempore sequenti cedant salvo servicio, ut supra, ita tamen quod pro rata temporis perceptorum et percipiendorum fructuum, ad deserviendum ecclesie, usque ad sequens festum Nativitatis beati Johannis Baptiste, quelibet pars partem seu portionem ei contingentem; apponat.
Si autem inter dictum festum Purificationis et festum Nativitatis sancti Johannis Baptiste decesserint, omnes fructus fiantm suos, ita quod de illis deserviatur ecclesie per consilium decani loci.
Quod quidem statutum et alia de materia hujusmodi facientia mentionem, ad capellanos seu capellanias volumus extendi.
(152) Quod de sepeliendo alterius parochianum: tenetur restituere quicquid occasione sepulture recipit.
Item, statuimus ut nullus presbyter funus aliene parochie defuncti sepelire presumat.
Quod si secus fecerit, ad ossa defuncti et omne emolumentum, quod occasione sepulture dinoscitur recepisse, restituere proprio curato tenebitur; et nihilominus eum graviter puniemus, nisi defunctus salvo jure parochiali ibidem elegerit sepulturam, aut si fuerit de longinquis partibus peregrinus.
(153) Quod in crastino Quasimodo celebretur anniversarium confratrum Beate Marie.
Districtes precipimus quod pro presbyteris et capellanis defunctis campane pulsentur solemniter et divinum officium celebretur.
Item precipimus quod in crastino octavarum Pasche celebretur in omnibus ecclesiis parochialibus anniversarium omnium confratrum ecclesie beate Marie Cameracensis.
(154) Audito obitu parochianorum absolvant nisi fuerint excommunicati.
[98] Item, statuimus quod sacerdotes auditu obitu parrochianorum suorum, statim absolvant eos cum psalmo De profundis et collecta. 
Postmodum dicant vigilias et alia que defunctis debentur.
Et hoc quando ipsi parrochiani non excommunicati decesserint, aut si in articulo mortis copiam excommunicatorum non potuerint habere, per suos curatos in forma Ecclesie absolvantur.
Si autem non fuerint absoluti, sed si signa penitentie tamen apparuerint in eis, pro absolutione impetranda est ad excommunicatorem eorumdem remittendumd.
(155) [99] Corpora defunctorum de nocte non custodiantur in domibus, sed ad ecclesiam deferantur, omnibus exclusis, ostia reclaudantur.
(156) Usurarii non absolvantur, nec tradantur ecclesiastice sepulture.
Usurarii nisi de usuris, et excommunicati, nisi pro quo excommunicati fuerint, satisfecerint nobis et parti adverse, saltern per cautionem competentem, ab eis vel eorumdem heredibus receptam per presbyterum loci si solvendo fuerint; si vero solvendo non fuerint per rescriptum de stando mandator Ecclesie juramentum, nullatenus absolvantur, nec tradantur ecclesiastice sepulture si decedant.
Volumus autem ut infra mensem, cum accepta fuerit, per ipsum curatum, nobis hujusmodi cautio remittatur.
(157) Quod capellani perpetui sacramenta a curatis accipiant, et si decidant etc.
Item statuimus quod capellani perpetui sacramentah a curatis locorum suorum in infirmitatibus suis accipiant; et si decedant, in capellis suis sepeliantur, nisi ex devotione, salvo jure parochiali, alibi elegerint sepulturam.
(158) Non sepeliatur excommunicatus per annum sine etc.
Item, statuimus ut nullus sustinens ex culpa excommunicationem per annum et diem latam in ipsum, auctoritate nostra vel quacumque per presbyterum absolvatur in morte non tradatur ecclesiastice sepulture sine nostra licentia speciali, alioquin contra facientes noverint se suspensos.
(159) De terris ad censam datis seu melioratione eorum.
Quia nonnulli terras parrochialium ecclesiarum et capellaniarum sub melioratione ad censam recipere formidant a rectoribus et capellanis eorumdem, pro eo quod si ipsos rectores vel capellanos ante terminum cense decedere et resignare contingat, eorum successores dictam censam et conventiones super ea factas retractare possint, si velint et penitus annullare, ita quod censarius, de melioratione dictarum terrarum, si quam fecerit, est omnino defraudatus, propter quod plures terre beneficiorum ecclesiasticorum quotidie pejorantur.
Idcirco statuimus quod si quis presbyter vel capellanus terras sui beneficii in parte vel in toto alicui ad censam concesserit, ipseque censarius eas per suam industriam, laborem et expensam melioraverit, ac ipsum decedentem ante terminum cense, si decedere ac resignare contigerit, successor ipsius decedentis vel resignantis conventiones a suo predecessore cum dicto censario super dicta censa habitas, tenere et adimplere, aut ipsam meliorationem ad decretum proborum, ab ipsis successoribus et censario eligendorum, eidem censatori reddere et restituere ante omnia teneatur, prout idem eligendi seu electi duxerint ordinandum.
(160) De vigiliis et aliis jejuniis totius anni.
Dies immediate precedentes festivitates jejunia habentes vocantur vigilie, quia antiquitus mariti cum uxoribus et filiabus suis ad ecclesiam illis diebus conveniebant, et ibi cum cereis et luminaribus per totam noctem vigilabant; et quia contingebat in illis vigiliis corrumpi virgines, et ad multa maleficia exercenda majorem opportunitatem haberi, idcirco vigilie et jejunia sunt translate, et illa jejunia adhuc vigilie nuncupantur, more antiquo, et non nomen variando.
Sunt autem undecim vigilie singulis annis in diocesi Cameracensi, ab universis etatem habentibus jejunande, scilicet Ascensionis, Penthecoste, Nativitatis sancti Johannis Baptiste, Petri et Pauli apostolorum, Laurentii martyris, Assumptionis beate Marie, Matthei apostoli, Simonis et Jude apostolorum, Omnium Sanctorum, Andree apostoli, Nativitatis Domini.
Si vigilie dominicis diebus evenerint, sabbatis precedentibus jejunantur.
Item tenetur jejunare in die Marci evangeliste, si dominica non fuerit; si vero dominica fuerit, feria secunda sequenti, nisi aliud obsistat, ut habetur capitulo sequenti de festis.
Item tenetur jejunare, feria secunda et tertia et quarta ante Ascensionem Domini.
(161) De jejuniis Quatuor Temporum.
Item, tenetur jejunare, jejunia Quatuor Temporum, quorum primum est feria quarta, sexta et sabbato inter Pentecosten et Trinitatem, et fit in estate, que est fervida, ut simus ferventes in caritate.
Secundum jejunium Quatuor Temporum, fit feria quarta, sexta et sabbato post Exaltationem sancte Crucis, et fit in autumno, in quo tempus est fructuosum, ut in nobis proveniant et abundent bonorum operum pii fructus.
Tertium jejunium Quatuor Temporum fit feria quarta, sexta et sabbato post festum Lucie et Autberti, et fit in hyeme, in quo cadunt folia et moriuntur herbe; ut in nobis defluant vitia et moriantur.
Quartum jejunium Quatuor Temporum fit feria quarta, sexta et sabbato post diem Cinerum, et fit in vere, in quo omnia virent, ut in nobis vireant opera virtutum, sine quibus nihil est perfectum.
Fiunt autem hec jejunia per dies prefatos, quia magis penitentiales quam alii dies hebdomade ab Ecclesia denotantur.
Et tres sunt dies, ut quidquid ore, corde et opere contra Deum unum in substantia, et trinum in personis delinquimus, per hec jejunia Quatuor Temporum his tribus diebus expietur.
Quando A, E, F, G sunt littere dominicales, jejunium Quadragesime ante Nativitatem Domini incipit, sexto idus novembris super D.
Quando autem B, C, D sunt littere dominicales, jejunium Quadragesime ante Nativitatem Domini incipit quinto idus novembris super E.
Hujusmodi Quadragesima a religiosis jejunatur.
Item, omnes etatem habentes tenentur jejunare ex precepto Ecclesie Quadragesimam ante Pascha.
(162) De festis majoribus.
Precipimus majora festa ab omnibus subditis nostris diligenter observari in quibus non debent nec possunt presbyteri licentiare subditos suos pro accommodatione carrucarum, vel equorum vel animalium ad hec deputatorum pro se vel pro aliis quibuscumque: videlicet omni die dominica, in Circumcisione Domini, in Epiphania Domini, in Purificatione beate Marie Virginis, in Annunciatione dominica, in Parasceve ante divinum officium, in die Pasche, in feria secunda in Pascha, in die Philippi et Jacobi apostolorum, in Inventione sancte Crucis, in Ascensione Domini, in die Penthecostes, feria secunda sequenti, in die Trinitatis, in die Nativitatis beati Johannis Baptiste, in passione Petri et Pauli apostolorum, in die Magdalene, in die Jacobi apostoli et Christophori, in die beati Laurentii, in die Assumptionis beate Marie Virginis, in die Bartholomei apostoli, in Nativitate beate Marie Virginis, in Exaltatione sancte Crucis, in die Mathei apostoli, in die Michaelis archangeli, in die Simonis et Jude apostolorum in die Omnium Sanctorum, in die Martini hyemalis, in die Andree apostoli, in die Nicolai hyemalis, in die Thome apostoli, in die Nativitatis Domini, in die Stephani protomartyris, in die beati Joannis evangeliste et apostoli, in die patroni et in die dedicationis ecclesie.
(163) De festis minoribus.
Festa autem sequentia vocamus minora, in quibus licet arare et carrucare, videlicet in Conversione sancti Pauli, in Cathedra sancti Petri, in die beati Mattie apostoli, in die Sancti Marci evangeliste, in die Petri ad Vincula, in die Decollationis beati Johannis, in die Luce evangeliste, in die sancti Nicasii sociorumque ejus, in die sanctorum Innocentium, feria tertia et fera quarta in Pascha et Penthecosten.
(164) De festo Annunciationis.
Statuimus insuper quod si festum Annunciationis dominice sabbato in Ramis Palmarum occurrerit, ibidem ferietur et celebretur, sed ultime vespere fient de tempore, et memoria tantum fiet de sancta Maria per antiphonam, versum et collectam.
Si vero dominica in Ramis Palmarum vel deinceps usque ad diem Pasche evenerit, ferietur et celebretur feria quinta ante Ramos Palmarum.
Si autem in die Pasche vel aliqua die hebdomade Paschalis evenerit, vel dominica qua cantatur Quasimodo, ferietur et celebretur feria tertia post Quasimodo, nisi fuerit annotinum Pascha, quia ad feriam quintam sequentem differetur.
(165) De festo beati Marci.
Item si festum beati Marci evangeliste, in die Pasche, vel deinceps usque ad octavas Pasche occurrerit, statuimus quod ferietur et celebretur feria quarta post Quasimodo, et fiat jejunium, etc cum litania majore processio ipsa die.
Si autem aliqua alia die dominica evenerit, fiat festum evangeliste ipsa die dominica, et jejunium et processio cum litania majore fiat feria secunda sequentie que non ferietur.
(166) De festo beati Ambrosii.
Si autem festum beati Ambrosii in hebdomada paschali evenerit, fiat officium sancti feria tertia post Quasimodo, si autem dominica in Ramis Palmarum vel deinceps, usque ad diem Pasche evenerit, fiat feria sexta ante Ramos Palmarum.
(167) De Ascensione Domini et Inventione sancte Crucis.
Item, si Ascensio Domini et Inventio sancte Crucis eadem die occurrant, officium festi sancte Crucis fiat feria sexta sequenti, sed non ferietur.
(168) De festo beati Andree et Adventu.
Si in festo beati Andree apostoli dominica prima Adventus Domini evenerit, fiat feria secunda sequenti, et non ferietur, et vigilia sive jejunium fiat sabbato precedenti, et festum beati Eligii feria tertia sequenti immediate.
(169) De festo Purificationis et Septuagesima.
Si festum Purificationis in dominica Septuagesime evenerit, ibidem ferietur et celebretur, et fiat memoria de Septuagesima per antiphonam, versum et collectam.
(170) De festo Fabiani et Sebastiani.
Si festum Fabiani et Sebastiani in Septuagesima evenerit, fiat sabbato precedenti.
(171) De festo beate Agnetis.
Et si festum beate Agnetis in Septuagesima evenerit, fiat feria sexta precedenti, eodem modo fiat de aliis festis si necesse fuerit.
(172) De notitia festorum mobilium.
Quinque festa sunt mobilia, videlicet Septuagesima, Quadragesima, Pascha, Rogationes, et Penthecostes, que ideo mobilia vocantur, quia certum locum non habent in calendario, quorum notitia sic habetur.
Dies Pasche semper celebratur tertia dominica prime lunationis, que est post nonas martii, accipiendo lunationem secundum veterem aureum numerum.
Dominica decima precedente diem Pasche, Septuagesima celebratur.
Dominica septima precedente diem Pasche, prima dominica Quadragesime sive dies Brandonum celebratur.
Dominica sexta sequente diem Pasche, dominica in Rogationibus celebratur, et sequenti feria quinta est Ascensio Domini.
Dominica octava sequente dies Pasche, celebratur dies Pentecostes, intelligendo diem Pasche et alios dies dominicos inclusive.
Adventus Domini incipit semper in dominica propinquiore festo beati Andree apostoli, sive dominica illa precedat, sive sequatur; si festum apostoli sit die dominica, eadem die incipiat Adventus Domini, et debet transferri festum apostoli sicut supradictum est de vigiliis.
(173) De festis que habent duplicia per constitutionem.
Precipimus quod festa beatorum Apostolorum et Evangelistarum, item sanctorum confessorum Gregorii, Augustini, Ambrosii episcoporum, et Hieronymi presbyteri, in singulis ecclesiis civitatis et diocesis Cameracensis sub officio duplici annis singulis celebrentur, secundum quod in nova constitutione summi pontificis super hoc edita plenius continetur.
(174) De indulgentiis visitando matrem ecclesiam XL dies.
Nos omnibus vere penitentibus et confessis, qui matrem suam ecclesiam nostram Cameracensem devote visitaverint, quadraginta dies, quoties hoc fecerint, de injunctis sibi penitentiis misericorditer relaxamus.
(175) De indulgentiis bona faciendo parochialium pauperibus.
Item, statuimus quod presbyteri parochiales diligenter exponant suis subditis in facie ecclesiarum suarum constitutionem provincialem per quam benefactoribus pauperum parochialium suorum, tam a domino reverendo Remensi archiepiscopo, quam ab omnibus ejus suffraganeis, XL dies indulgentiarum conceduntur, qui dies faciunt summam quadringentorum et octoginta dierum.
(176) De indulgentiis deferendo funera pauperum.
Item omnibus et singulis deferentibus funera, et maxi me pauperum, de domibus ad ecclesiam, et de ecclesia ad fossam seu cimiterium, seu qui misse et sepulture eorum intererint, decem dies indulgentiarum auctoritate synodali concedimus.
(177) De flectentibus genua dies.
Item, omnibus et singulis flectentibus genua et dicentibus Pater noster, dum in missa audierint nominare hoc nomen, Jesu, sive hoc nomen Marie, sive hec verba: Verbum caro factum est, auctoritate predicta, decem dies indulgentiarum auctoritate nostra concedimus.
(178) De orantibus pro episcopo XX dies.
Item omnibus et singulis orantibus pro nobis singulis diebus quilibet hoc fecerint XX dies indulgentie eadem auctoritate concedimus.
(179) De comitantibus presbyterum deferentem Christum XX dies, si sit de nocte XL dies.
Item, statuimus quod comitantes de die presbyterum corpus Christi deferentem eundo, decem dies, et redeundo alios decem dies indulgentiarum auctoritate nostra concedimus; comitantes autem, si de nocte, indulgentiam volumus habere duplicatam.
(180) De comitantibus presbyterum in sacramento extreme unctionis X dies.
Item comitanti presbyterum eumdem cum sacramento extreme unctionis infirmorum, si de die comitetur; pro eundo quinque dies et de redeundo quinque dies indulgentiarum concedimus auctoritate predicta.
Si autem de nocte taliter concomitati fuerint, eis indulgentiam concedimus duplicatam.
(181) De existentibus exequiis presbyterorum et capellanorum XX dies.
Item, omnibus vere penitentibus et confessis, qui officio et obsequiis presbyterorum et capellanorum interfuerint, vigint" dies indulgentiarum concedimus.
(182) De existentibus ad anniversarium confratrum beate Marie X dies.
Item presbiteri annuntient quod omnibus qui anniversarium confratrum beate Marie Cameracensis interfuerint X dies indulgentiarum concedimus.
(183) De indulgentiis ad processionem diebus dominicis et die lune X dies.
Item, omnibus qui processionibus devote faciendis diebus dominicis et die lune interesse voluerunt et aliis diebus quibus processiones fieri consueverit in ecclesiis suis parrochialibus, pro qualitate processione cujuslibet diei X dies indulgentie concedimus.
(184) De indulgentiis assurgentibus sacerdotibus X dies.
Item, omnibus vere penitentibus et confessis, qui ob reverentiam sacerdotii, nobis vel alicui sacerdoti assurgent, toties quoties hoc reverenter et devote fecerint, decem dies indulgentiarum concedimus auctoritate synodali.
(185) De indulgentiis ad predicationes in capitulis XX dies.
Item omnibus qui devote predicationibus in capitulis decanorum faciendis interfuerint viginti dies indulgentiarum misericorditer relaxamus.
(186) De indulgentiis ad primas missas novorum sacerdotum XX dies.
Item, omnibus subditis nostris vere penitentibus et confessis, qui primis missis novorum sacerdotum interfuerint, et pro nobis, et pro nostris, et ecclesie nostre negotiis devote oraverint, viginti dies de injunctis sibi penitentiis, misericorditer relaxamus.
(187) De executoribus mandatorum synodalium.
Constitutionem concilii Lugdunensis precipimus per presbyteros seu eorum vices gerentes, in facie ecclesiarum suarum saltem semel in mense coram populo in lingua materna publicari de verbo ad verbum, quam inferius duximus apponendam, que talis est.
Sententia excommunicationis lata in eos qui licentiam dederint occidendi, capiendi seu alias.
[100] Quicumque pro eo quod in reges principes, barones, nobiles, ballivos vel quoslibet ministros eorum aut quoscumque alios excommunicationis, suspensionis seu interdicti sententia fuerit promulgata, licentiam alicui dederint occidendi, capiendi seu alias in personis aut bonis suis vel suorum gravandi eos, qui tales sententias protulerunt, sive quorum sunt occasione prolatae vel easdem sententias observantes seu taliter excommunicatis communicare volentes, nisi licentiam ipsam re integra revocaverint vel si ad bonorum captionem occasione ipsius licentiae processum sit, nisi bona ipsa fuerint infra octo dierum spatium restituta aut satisfactio pro ipsis impensa, in excommunicationis sententiam incidant ipso facto. 
Eadem quoque sint sententia innodati omnes, qui ausi fuerint praedicta licentia data uti vel aliquid praemissorum, ad quae committenda licentiam dari prohibuimus, alias committere per se ipsos. 
Qui autem in eadem sententia permanserint duorum mensium spatio, extunc ab ea non possint nisi per sedem apostolicam absolutionis beneficium obtinere.
(188) Constitutio de pedagiis que saltem quater in anno debet nuntiari.
Quamquam pedagiorum exactiones [101].
(189) Item alia de impeditione jurisdictionem ecclesiasticam contra eos qui impediunt ne prosequatur jus suum per litteras apostolicas vel per ordinarios.
Quoniam, ut intelleximus, quorumdam justitiatiorum nullatenus [102].
(190) De clericis, prelatis, ecclesiasticisque personis.
Constitutio pape contra eos qui tallias aut aliam portionem personis ecclesiasticis imponunt.
Clericis laicos infestos [103].
(191) De judicibus delegatis vel subdelegatis.
Constitutio de judice delevato vel subdelegato.
Statuimus quod circa iudices [104].
(192) De assessore assumendo.
Assessorem autem [105].
(193) De notariis refrenandis.
Ut et refrenet salarium notarius.
Ut cum assessore vel notario non per integrum incipitur lucrum.
Notarium vero vel notorios [106].
(194) De conservatoribus impetrandis.
Hac constitutione perpetua valitura [107].
(195) De perturbatoribus et libertate clericali.
De interdicentibus ne vendatur aliquid personis ecclesiasticis.
Eos qui temporale dominium obtinentes [108].