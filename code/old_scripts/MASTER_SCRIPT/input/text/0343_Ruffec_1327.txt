(1) QUoniam in quibusdam constitutionibus nostris provincialibus continetur, quod nisi judices, vel quicumque alii saeculares, capientes clericos vel alias ecclesiasticas personas, requisiti vel moniti sic captos deliberent vel restituant, cessetur penitus a Divinis: et quoniam comperimus, et quotidie experimur, quamplures dictorum judicum, vel aliorum saecularium, propter suam inhumanitatem commode non posse requiri, vel etiam moneri; et quod ecclesiis et personis ecclesiasticis, ac rebus et consanguineis eorumdem sic monentium, vel requirentium, non verentur inferre injurias et contumelias infinitas: idcirco deliberatione praehabita diligenti, in nostro provinciali concilio, anno Domini M.CCC.XXVI. apud Roffiacum Pictavensis dioecesis celebrato, duximus statuendum: quod de caetero quicumque religiosi vel saeculares, vel eorum loca tenentes, ad quos cura, vel regimen, vel administratio ecclesiarum, monasteriorum, prioratuum, vel beneficiorum quorumcumque ecclesiasticorum, dignoscitur pertinere, vel pro tempore pertinebit, quam cito noverint clericum vel clericos, vel alias personas ecclesiasticas, in locis, castris, et villis, in quibus regunt vel administrant, tam per judicem, quam per quemcumque alium saecularem detineri, absque aliqua requisitione vel monitione, dictis detentoribus vel aliis facienda, tenorem et formam nostrarum dictarum constitutionum teneant viriliter et observent, cessantes et cessare facientes ipso facto penitus a Divinis, quamdiu detinebuntur ibidem. 
In caeteris autem volumus nostras praedictas constitutiones in suo robore perdurare. 
Quod si praedicti regentes vel administrantes, aut eorum loca tenentes, ignorantiam crassam praetenderint vel supinam, a Divinis, ut praemittitur, non cessando: ipso facto excommunicationis sententiae ipsos volumus subjacere. 
(2) Item in eodem concilio duximus statuendum in favorem ecclesiarum, et non obstantibus aliquibus constitutionibus nostris provincialibus, seu synodalibus suffraganeorum nostrorum, super hoc editis: quod quicumque clericus, vel sacerdos, aut alia persona ecclesiastica, postulare possit in foro saeculari pro ecclesiis quibuscumque, ecclesiasticisque personis, et rebus eorum, absque excommunicationis vel interdicti sententia, seu alia, propter hoc incurrenda: dum tamen inde non sequatur aliquod donum, pretium, vel promissum, etsi a volentibus offerretur: alias nostris constitutionibus praedictis super hoc editis, in suo robore duraturis. 
Acta sunt apud Roffiacum Pictavensis dioecesis, anno et diebus quibus supra, in concilio provinciali, per reverendum patrem D. Arnaldum Dei gratia Burdigalensem archiepiscopum celebrato. 
