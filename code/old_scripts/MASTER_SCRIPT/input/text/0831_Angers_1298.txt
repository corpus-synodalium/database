Idem Guillermus in synodo sancti Luce eodem anno.
(1) De eidem sancte synodo precedenti pena adjecta.
Cum nos nuper ad reformacionem curiarum ecclesiasticarum nostre dyocesis et ad quorumdam filiorum iniquitatis dictas curias frequentancium subditos nostros suis perversis machinacionibus vexancium et infestancium calumpnias reprimandum, cum archidyaconis, archipresbiteris et decanis presentibus et absencium vicariis habito salubri et diligenti tractatu et ipsorum consensu super hoc accedente, ad utilitatem reipublice, inter alia duximus statuendum quod sigillatores predictorum archidyaconorum, archipresbiterorum et decanorum de cetero aliquas litteras super quibusvis contractibus confectas, chartas sive testamenta nullatenus presumant sigillare, nisi predicti archidyaconi, archipresbiteri et decani, eorum officiarii et sigillatores predicti ipsas passarent, aut esset aliqua specialis littera, ad quam specialiter transeundam inter certas personas alicui notariorum suorum specialiter committerent vices suas, ac nonnulli archidyaconi, archipresbiteri et decani [1], ordinacione nonobstante predicta, pluribus personis, prout nos experiencia docuit, extra loca in quibus sua consueverunt tenere placita, vices suas committunt, ac ad ipsorum relacionem, litteras per ipsos passatas, super quibuslibet contractibus confectas sigillent communiter sicut prius, et ac si ab ipsismet archidyaconis, archipresbiteris et decanis, officiariis vel sigillatoribus eorum passate fuissent in contemptum et elusionem ordinacionis predicte et provincialis concilii dudum apud Salmurium celebrati, quo cavetur processus et litteras, per tales cursores et exploratores passatas, nullius fore momenti, decernentes monemus omnes et singulos archidyaconos, archipresbiteros et decanos predictos, ac officiarios et sigillatores eorum, una monicione pro omnibus, quod statutum hujusmodi studeant inviolabiliter observare, in contrarium vero facientes ac eos qui commissiones tales a tempore noticie monicionis recipere et illis uti presumpserint, suspensionis sentenciam promulgamus, preter penam in dicto concilio Salmuriensi statutam.
(2) De excusacione synodi per abbates.
Cum abbates de jure ad synodum venire teneantur, nisi certum et canonicum habeant impedimentum, quod in suis litteris excusacionis in synodo episcopo dirigendis tenentur exprimere et multoties aliqui frivole se excusant, vera impedimenta non habentes, statuimus quod quicumque abbas se excusaverit in synodo in litteris sue excusacionis certum et sufficiens pretendat impedimentum, et infra quindecim dies a die synodi episcopo, si in partibus fuerit, aut officiali ipsius, si episcopum abesse contigerit, se presentet, nisi ex certa causa et notoria excusante constet agere in remotis, vel in infirmitate notoria detineri, super impedimento in sua excusatione contento fidem facturus prestito juramento.
Si quis vero infra dictos quindecim dies pro predictis adimplendis venire distulerit, ipsum, quem ex tunc suspendimus, decernimus manere suspensum.
(3) Ut presbiteri veniant ad synodum.
Familiaritas nimia parit contemptum, quod manifeste hujus temporis experimenta declarant, cum sicut fide occulata comperimus, rectores ecclesiarum nostre dyocesis, sue malicie et venie facilitate confisi, ad synodos nostras venire contempnant, hinc est quod omnes et singulos ecclesiarum rectores nostre dyocesis, una monicione pro omnibus, admonemus quod ipsi ad nostras synodos veniant, ut tenentur, nisi justo, certo et canonico impedimento fuerint impediti, super quo nobis fidem faciant infra mensem a die synodi numerandum.
Si quis vero premissis parere contempserit, quinque solidos nomine pene nobis solvere teneatur.
Sane quia de facili de absencium nobis omnibus nominibus nobis constare non possit, precipimus archipresbiteris et decanis quod quilibet super absentibus sui archipresbiteratus vel decanatus nos vel officialem nostrum studeant reddere certiores.