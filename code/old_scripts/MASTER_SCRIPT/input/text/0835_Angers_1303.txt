Idem Guillermus in synodo sancti Luce anno Domini millesimo CCCmo tercio.
(1) De unionibus per abbates non faciendis.
Cum nonnulli abbates nostre dyocesis, ea que episcopalis potestatis sunt sibi usurpare propria temeritate volentes, prioratus quamplures suis mensis propriis et aliis officiis et administracionibus abbaciarum suarum auctoritate propria conjungere presumpserint et unire, nullis monachis quandoque vel interdum uno solo contra canonicas sanctiones dimissis in prioratibus sic unitis, ex quo sequitur quod perit divinum officium, defraudantur debitis suffragiis fundatores, nulla in eis hospitalitas exercetur, coruunt edificia, res, possessiones et jura dictorum prioratuum depereunt, et ab aliis invaduntur, precipimus omnibus et singulis abbatibus nostre dyocesis in virtute obediencie et sub pena suspensionis quod ipsi omnes tales uniones, quas tenore presentis statuti cassamus et irritamus, revocent, quatenus de facto processerunt et ad prioratus predictos, infra festum Purificacionis beate Marie Virginis proximum, mittant priores cum debito numero sociorum ibi continue moraturos, quorum priorum industria prioratus ipsi in spiritualibus et temporalibus gubernentur, et onera solita compleantur.
(2) Item, facilitas venie incentivum tribuit delinquendi, quod in plerisque religiosis, monachis et canonicis regularibus nostre dyocesis, comprobatur, qui, extra monasteria in prioratibus commorantes, gestu et habitu inhoneste conversacionis et vite impudicicia, corrumpunt proximos, statum deturpant ordinis et populum scandalizant, nec per superiores suos de talibus pena debita puniuntur.
Hinc est quod nos, universis et singulis abbatibus nostrarum civitatis et dyocesis, precipimus, in virtute obediencie, quod quociescumque tales flagiciosos religiosos compererint, ipsos secundum qualitem excessuum et ordinis disciplinam sine remissione aliqua puniant, ita quod pena docente cognoscant quantum excesserint, aliique metu pene ipsorum a talibus arceantur.
(3) Ne presbiteri non rogati vadant ad exsequias mortuorum.
Usus quidam in nostra dyocesi, ut accepimus, inolevit quod singuli sacerdotes missam in exsequiis decedencium celebrantes, quatuordecim denarios exigunt ab heredibus vel executoribus defunctorum, unde nonnulli capellani et eciam ecclesiarum rectores nostre dyocesis intelligentes istum usum, si usus dici debeat, nimis large, dimissis sine custode ecclesiis, non sine gravi periculo animarum, sicut corvi vel vultures de longe cadavera sencientes, de quinque vel sex leucis catervatim affluunt ad funera mortuorum, et quando que, cum gravi scandale populi, questus predicti gratia, verbis contendunt quis celebrabit et interdum unus alteri excutit ornamenta.
Nos autem presentis auctoritate statuti usum ipsum declarantes tantum modo debere intelligi, quocies presbiteri, in talibus exsequiis celebrantes, ad hoc ex parte heredum vel executorum invitati fuerint vel rogati, ac periculis animarum cupidatique effrenate talium sacerdotum, qui se contra sue dignitatis honorem venales exponunt, obviare volentes, prohibemus omnibus et singulis ecclesiarum rectoribus et capellanis nostre dyocesis, ne de cetero ecclesias, quarum custodes existunt, dimittant sine presbitero, talium exsequiarum obtentu, nec pro missis celebratis ab eis in hujusmodi funeribus, preter voluntatem et requisicionem expressam defunctorum aut heredum et executorum ipsorum, aliquid petant, exigant, vel recipiant ab invitis.