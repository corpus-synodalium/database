Epistola sexta.
Suederus [1] vter Loe, canonicus ecclesie Traiectensis, reverendi in Christo ac domini nostri domini Johannis episcopi Traiectensis in remotis agentis in spiritualibus et temporalibus vicarius generalis, universis et singulis clericis etcetera.
(1) Auctoritate domini nostri episcopi et vicariatus predicti constituciones canonicas et presertim consilii generalis necnon statuta provincialia olim per bone memorie Henricum archiepiscopum Coloniensem in consilio suo provinciali edita necnon synodalia reverendorum patrum episcoporum Traiectensium vobis insinuamus et precipimus in virtute sancte obedientie fideliter observari.
Cum eciam in tantum excreverit quorundam pertinacia laycorum, quod processus moniciones et denunciaciones ordinariorum secundum dictorum statutorum exigentiam per secularis potestatis abusum impediant, ne ipsi processus monicionesque denunciaciones in ipsorum presentia vel alias valeant publicari, [2] et ne ex huiusmodi malicia videantur commodum reportare, [3] decrevimus, rectores ecclesiarum parrochialium et alios clericos civitatis et dyocesis Traiectensium, ubi premissa contigerint vel contingent, ad sentenciam excommunicacionum interdictorum et divinorum cessacionem juxta ipsorum statutorum tenorem observanciam effectualiter teneri, ac si processus moniciones et denunciaciones predicte in ipsorum laycorum presentia fuissent execucioni mandate, quas eciam sentencias sub penis in eisdem statutis contentis vobis precipimus observare.
(2) Quia vero nonnulli minus ydonei per importunitatem a dicto domino nostro et nobis super audiendis confessionibus absolucionem impendendis et penitenciis injungendis in casibus, dicto domino nostro de jure vel per statuta vel alias reservatis, facultatem receperunt, [4] nos, de premissis aliter disponere favente Domino intendentes, omnes commissiones [5], per dominum nostrum Johannem vel per nos super premissis sub quacunque forma verborum vel quibuscunque non obstantibus clausulis vel quibuscunque personis vive vocis oraculo vel per litteras gestas sive habitas, [6] commissione penitenciarii generalis dicti domini nostri duntaxat excepta, [7] tenore presentium revocamus et penitus annullamus.
Presbiteros eciam in hospitalibus celebrantes monemus ipsisque precipimus, ne in ipsis hospitalibus quicquam attemptent, quod in prejudicium ecclesiarum suarum matricalium quomodolibet redundare possit, nec de hiis, que ad regimen cure parrochialis pertinent, se quomodolibet intromittant, nisi in quantum super hiis muniti fuerint legittimis munimentis.
Contradictores vero et rebelles post novem dierum monicionem ut ex nunc premissa excommunicacionis sentencia innodamus.
(3) Item in virtute sancte obedientie precipimus et mandamus omnibus et singulis ecclesiarum rectoribus et eorum loca tenentibus, ut dictorum provincialium et synodalium statutorum et huiusmodi nostri processus exemplum continue penes se habeant, ne ipsorum supinam ignorandam valeant allegare.
Datum et actum, Traiecti in synodo generali, mensis Maij die XX, anno Domini MCCCXLVIII.