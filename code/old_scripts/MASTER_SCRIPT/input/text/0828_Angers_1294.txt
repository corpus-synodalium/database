Idem Guillermus in synodo Penthecostes anno Domini Mo CCo nonagesimo IIIIo.
(1) De chrismate petendo et antiquo cremando.
Chrisma in paschate renovabitur.
Quamvis a sanctis Patribus, in pluribus conciliis, ab olim instinctu Spiritus sancti provida fuerit deliberacione statutum, quod presbiteri qui dyocesis ecclesias regunt, non a quibuslibet episcopis, sed a suo, nec per minorem clericum, sed per seipsos aut per dyaconum aut per subdyaconum, ante Pasche solempnitatem chrisma petant, cujus quidem chrismatis confectio, juxta Fabiani pape decretum, per annos singulos est agenda, et de anno in annum renovanda, et est tradenda fidelibus, quia novum est sacramentum et per annos singulos innovandum, et vetus in sanctis ecclesiis cremandum.
Hujus tamen statuti reperiuntur quamplurimi transgressores, in suarum grave periculum animarum, sanctum chrisma non petentes, nisi longe post Pascha et illud, per laycos vel clericos conjugatos vel alias inhonestas personas, requirunt.
Ne igitur nobis aliqua negligencia valeat ascribi, dictum statutum innovando firmiter injungimus rectoribus et presbiteris, qui nostre dyocesis presunt ecclesiis, ut de cetero sanctum chrisma ante solempnitatem Pasche, in singulis annis per seipsos, vel saltem per honestos clericos querant et petant, ubi et a quibus loco nostri querendum fuerit et petendum, adjicientes quod, si quis de cetero hujus statuti contemptor fuerit, pena decem solidorum per suum decanum vel archipresbiterum puniatur, in quam penam contemptores hujusmodi volumus incedere ipso facto.
(2) De sortilegiis et divinatoribus.
Denunciantur ad episcopum sortilegie.
Cum secundum sacrorum canonum institucionem, episcopi eorumque ministri modis omnibus debeant laborare ut perniciosam et a zabulo inventam sortilegam et magicam artem ex parrochiis suis penitus eradicent, et, si aliquem virum vel mulierem hujusmodi sceleris sectatorem invenerint turpiter dehonestatum, ex suis parrochiis ejiciant et expellant, et nos, prout nostro incumbit officio, nostram dyocesim visitantes, accepimus quod multe sorciarie et divinatrices, multique sortilegi et divini, sub dissimulacione et connivencia sacerdotum, in plerisque locis Andegavensis dyocesis, auguriis et divinacionibus et sortilegiis, corda simplicium, dyabolo procurante, subvertunt in grave discrimen et periculum animarum.
Statuendo precipimus rectoribus et sacerdotibus universis quod, si in suis parrochiis tales sceleratos viros aut mulieres noverint latitare, ad nostram noticiam aut officialis nostri, resupina negligencia deposita, deferre procurent, ut a tali peste sancta Ecclesia emundetur, et hujusmodi nefandarum personarum horrenda malignitas pena canonica compescatur.
(3) De extrema unctione.
Extreme unctionis sacramentum egrotis diligenter ministratur absque illicitis sacerdotis exactionibus.
Cum dicat sanctus apostolus Jacobus: Infirmatur quis in vobis, inducat presbiteros ecclesie et orent super eum, ungentes eum oleo in nomine Domini, et oracio fidei salvabit infirmum et alleviabit eum Dominus, et si in peccatis sit, demittentur ei, in quo ostenditur duplici ex causa sacramentum extreme unctionis fuisse institutum, videlicet ad peccatorum remissionem et ad corporalis infirmitatis allevacionem.
Unde constat eum qui hanc unctionem fideliter devoteque percipit ut in utroque allevietur, quod si forte corporis valetudinem illi habere non expedit, illam que est anime sanitatem in hoc sacramento acquirit.
Nos autem accepimus referentibus fide dignis quod illud sacramentum sine quo, ut dicunt sancti, periculosum est ab hac vita migrare, ex quadam negligencia omittatur, immo, ut verius loquamur, ex sacerdotum rapacitate et avaricia, qui in collacione hujus sacramenti novas et insolitas exactiones inducunt aliquando, petendo lintheamina, quibus jacens inungitur egrotans, prout in aliquibus locis nostre dyocesis reperimus fieri per abusum aut alias exactiones illicitas, quod turpe est dicere, faciendo.
Quare precipiendo injungimus ecclesiarum rectoribus et capellanis, ut populum sibi commissum diligenter hortentur, ut infirmi extremi morbi necessitate gravati pro sacerdote mittant, et hoc sacramentum tantum est in extremo vite articulo conferendum, quando infirmus in brevi ab hac vita creditur migraturus, caveantque dicti rectores et capellani ne in dicti collacione sacramenti illicitas exactiones faciant, si divinam et canonicam voluerint effugere ulcionem.