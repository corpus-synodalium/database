Statuta facta in synodo Cameracensi celebrata in maiori ecclesia, in festo beati Luce euangeliste, per dominum Petrum [1] episcopum, anno Domini Mo CCCo XIIo.
Locus XXXVus.
(1) Quia legitur in canone: Quicumque ex Deo esse videntur, arma militaria non sumant, statuimus vt nullus clericus, cuiuscumque sit status, arma deferat sine nostra aut officialis nostri licencia speciali; alias ad quinquaginta solidorum penam teneatur, et arma nichilominus amittat.
(2) Statuimus vt singuli presbiteri in scriptis habeant nomina suorum parrochianorum excommunicatorum, et qua de causa excommunicati sint, vtrum pro iudicato aut contemptu, vel alias, et nomina illorum ad quorum instanciam sunt excommunicati diem etiam qua primo denunciantur.
Et singulis annis per mensem ante sinodum decanis referant excommunicatos per annum, aliter ad penam viginti solidorum parisiensium teneantur.
Et decani referant excommunicatorum nomina ad sinodum secundum antiqua statuta; aliter nomine pene ad quadraginta solidos parisienses teneantur.
(3) Item statuimus vt singuli presbiteri alta voce et intelligibili in facie ecclesiarum suarum diebus dominicis et festiuis suos parrochianos excommunicatos denuncient nominatim et distincte, vt robore confusi ad vnitatem sancte matris Ecclesie citius reuertantur; eorum nomina habeant in cedula vel quaternione; aliter, quociens obmiserint, in quinque solidis parisiensibus teneantur.
(4) Item statuimus quod decani in suis litteris absolutorijs exprimant a qua sententia absoluant, et ad quorum instanciam tales absoluti sententiam excommunicationis incurrerunt; alias presbiteri decanorum litteras absolutorias nullatenus exequantur.	
(5) Item statuimus quod, si contigerit aliquem excommunicatum fore pluribus sententijs, et ab una fuerit absolutus, nichilominus pro alia excommunicatus nuncietur.
(6) Item titulo primo: Item prelatos, post illa verba sacerdotes addimus: capitula, collegia et quoscumque alios, qui ad sinodum nostram sanctam venire tenentur de consuetudine vel de jure, et sequitur: vt tenentur et non venerint etc.
(7) Item in titulo de executione mandatorum sinodalium, in capitulo quod sic incipit, Item statuimus vt vbicumque portitores litterarum, post illa verba organa resumantur ibidem, addimus ista verba si, postquam a nobis, vel officiali nostro, aut decano rurali, vel deputato ab episcopis, seu altero eorum, requisiti fuerint, non [2] restituantur.
De moneta.
Locus XXXVIus.
(8) Uniuersis presentes literas inspecturis Petrus [3] miseratione diuina Cameracensis episcopus.
Salutem in Domino.
Cum predecessores nostri episcopi Cameracenses soli et in solidum a tempore, cuius contrarium memoria non existit, notorie fuerint, et nos etiam fuerimus et simus ad presens, in possessione vel quasi, ratione et nomine nostri comitatus Cameracensis, iuris faciendi, cudendi seu fabricandi, aut fabricari faciendi monetam per Nos seu per alios in comitatu nostro Cameracensi, et nulli alij infra limites dicti comitatus existenti hoc ius competierit, neque competat, nec competere possit nec debeat, ad hoc tam de jure quam de vsu, lege et consuetudine nostri comitatus predicti notorijs antiquis temporibus et legittime prescriptis, et huiusmodi jus ad Nos pro tempore nostro pertinuerit et pertineat solum et in solidum, et pertinere debeat ratione nostri comitatus predicti, et ex priuilegijs spiritualibus et libertatibus ab jmperatoribus Romane Ecclesie episcopis Cameracensibus, nostris predecessoribus, competenter concessis, et Nobis solis et in solidum hoc facere licuerit et adhuc liceat, ut dictum est, nichilominus quidam ausu suo temerario, sue sequentes libitum voluntatis, jn preiudicium, dampnum, grauamen et eneruationem jurium nostrorum, priuilegiorum, libertatum, possessionum vel quasi predictorum, et contra eadem, jnfra fines et limites nostri comitatus predicti cudunt seu fabricant, cudi et fabricari faciunt, notorie monetam adulterinam et reprobam; nonnulli contra voluntatem nostram in hoc auctoritatem, opem, consilium, auxilium prestant palam, publice et occulte, et alij dictam monetam notorie vsui suo jn nostro comitatu exponunt emendo vendendoque, et super eadem contrahendo, recipiendo eamdem scienter et alijs tradendo, Nos in jure nostro et possessione uel quasi predictis jndebite molestando et perturbando.
Et fuerunt et sunt premissa adeo notoria et manifesta jn comitatu nostro Cameracensi et locis vicinis, et super hoc fuit et est publica vox et fama.
Quapropter Nos, volentes, prout tenemur, contra talium ausus et conamina adhibere remedium oportunum, et ut ecclesia nostra in plenitudine juris sui et libertate, integritate letetur palam, publice et notorie, jn nostra synodo presenti monemus peremptorie, primo, secundo et tercio, omnes et singulos nostri comitatus, et quoscumque alios, cuiuscumque condicionis et status existant, ut jnfra sex dies a tempore scientie numerandos, quorum duos pro primo, duos pro secundo, et reliquos duos pro tercio et peremptorio assignamus termino, a fabricatione, factione, cudicione, vsu, receptione, contractu, condicione, auxilij et auctoritatis prestatione, molestalione, jnquietatione et perturbatione predictis, cessent et desistant, et omnino cessari et desisti faciant, curent et procurent cum effectu, ac Nos jure nostro et possessione uel quasi et priuilegijs predictis gaudere permittant pacifice et quiete; alioquin tales factores, abusores, opem, consilium, auctoritatem et consilium jn premissis prestantes, ponentes dictam monetam et recipientes, et contrahentes super eadem, et approbantes eamdem tanquam legalem, scienter uel affecta ignorancia, ex tunc, tempore sex dierum elapso huiusmodi, in hijs scriptis excommunicamus.
Quare vobis omnibus et singulis presbiteris et capellanis, et alijs ecclesiarum rectoribus nostrarum ciuitatis et diocesis Cameracensis districte precipiendo mandamus, quatenus prefata sic facta fuisse et esse a nobis palam et publice notificetis, publicetis et insinuetis, et abusores, fabricatores, opem auxilium, consilium et auctoritatem jn premissis prestantes, ponentes dictam monetam et recipientes, et contrahentes super eamdem, et approbantes eamdem, et alias quoquo modo dictam monetam approbando tanquam legalem, scienter vtentes eadem, excommunicatos publice nuncietis, quociens super hoc fueritis requisiti.
Quod inde feceritis nobis rescribatis, jta quod in hijs exequendis vnus vestrum alium uel alios non exspectet.
Datum apud Cameracum jn Castello, die synodi nostre anno Domini millesimo trecentesimo vndecimo.
Item eodem anno Mo CCCCo XIIo.
Locus XXXVIus idem que est additio de libertate ecclesiastica. [4]
Item ex querelis lacrimabilibus personarum ecclesiasticarum, tam regularium quam secularium, nostre diocesis percepimus, quod nonnulli, succensi maligno spiritu, diuinum judicium contempnentes, earum equos frequenter et animalia jnterficiunt et capiunt, grangias et domus succendunt, et nonnunquam personas ecclesiasticas capiunt, et captos detinent pro suo libito voluntatis; vnde, quia malis crescentibus opus est exemplo, ne de cetero fiant talia, inhibemus; statuentes quod, si quis premissorum aliquod deinceps fecerit uel fieri mandauerit, ipso facto excommunicationis vinculo cum omnibus illis, qui in illis, ut fiant, dabunt consilium, auxilium uel fauorem, sit ligatus.
Js eciam cuius nomine premissa fient, si, postquam ad eius noticiam peruenerint, rata habuerit, eadem sit sententia excommunicationis jrretitus.