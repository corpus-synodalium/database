Idem Nicholaus in synodo sancti luce eodem anno.
(1) De clandestinis nupciis.
Cum clandestine desponsaciones inhibite sint a jure, quas in nonnullis capellis et prioratibus nostre dyocesis invenimus extra parrochiales ecclesias celebratas, nos, super hoc, ut decet, volentes remedium adhibere, statuimus ne benedictiones nupciales de cetero in capellis, prioratibus et aliis locis solitariis celebrentur eciam si banna seu indicta in ecclesiis parrochialibus super matrimoniis contrahendis per contrahencium presbiteros fuerint, prout moris est, solempniter promulgata, ex tunc predicta loca quoad hoc supponentes ecclesiastico interdicto.
(2) Ne parrochie aliene recipientur ad firmam.
Nonnulli ecclesiarum rectores nostre dyocesis, ut intelleximus, alienas parrochiales ecclesias capiunt et recipiunt deserviendas, ob hoc quod proprie eorum ecclesie et alie deserviende sic recepte debito servicio defraudantur.
Et quia nostra interest super hoc remedium adhibere, hoc fieri de cetero in nostra dyocesi synodali prohibicione sub pena suspensionis prohibemus.
(3) De monachiis solitariis.
Ceterum cum a jure prohibeantur monachi in prioratibus solitarii commorari et in pluribus prioratibus nostre dyocesis invenimus quod, contra statuta canonica et prohibicionem nostram eciam synodalem super hoc alias editam, monachi solitarii morantur, hortamur et monemus abbates civitatis et dyocesis Andegavensis, ut in eisdem prioratibus binos ad minus monachos ponant inibi continue moraturos, alioquin sciant quod nos juri obtemperare, volentes, ut tenemur, dictos prioratus sacerdotibus secularibus assignabimus, qui deservient in eisdem.
(4) De prohibita habitacione judeorum et usurariorum.
Preterea cum a Sede apostolica sit sancitum ut nec collegium, nec universitas, nec singularis persona cujuscumque dignitatis, condicionis aut status existat, pecuniam fenebrem in exercentibus publice, aut exercere volentibus, aut quibuscumque aliis eodem crimine irretitis, domos in terris suis conducere, vel conductas habere aut alias habitare permittant.
Et ut nemo domos ad hoc illis locet, vel sub alio titulo quocumque concedat, et in eorum presumptores, videlicet, si fuerint majores persone ecclesiastice, suspensionis, et in minores et singulares, excommunicacionis, ac, in collegia et universitates, interdicti ipso facto sentencias promulgaverit dicta sedes, quam si per mensem animo sustinuerint indurato, eciam terre ipsorum, in quibus iidem usurarii morantur, ecclesiastico subjaceant interdicto.
Et manifestum sit judeos dyocesis Andegavensis publice usurariam pravitatem exercere, inhibemus ecclesiis, collegiis, universitatibus, necnon personis singularibus ecclesiasticis cujuscumque dignitatis, condicionis vel status existant civitatis vel dyocesis Andegavensis, ne eosdem judeos in terris suis vel feudis domos conducere, aut conductas habere, aut alias inhabitare permittant, et ne eciam quis eorum eisdem judeis domos locet, vel sub quocumque alio titulo concedat, sub penis a predicta sede super hoc promulgatis superius annotatis.