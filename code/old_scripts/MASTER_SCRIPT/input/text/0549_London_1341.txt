Constitutiones editae et nondum publicatae et a quibus fuit appellatum
(1) Quantum pro insinuationibus testamentorum ac computi administrationis, in bonis defunctorum, acquietantiarum literis et labore recipi debeat per quemcunque 
Adeo quorundam animos nostris temporibus saeva cupiditas occupavit, quod quaestum reputantes pietatem, non curant quibus studiis suae cupiditatis sitim reficiant, dum venale exhibent nefando commercio gratis impendere quod deberent. 
Sane licet [1] bonae memoriae Simon Mepham archiepiscopus Cantuariensis, praedecessor noster, provincialis concilii deliberatione statuit, quod pro insinuatione testamenti cuiusvis defuncti, cuius bonorum inventarium centum solidorum summam non excedit, nihil penitus exigatur; quia tamen circa testamentorum insinuationes defunctorum, quorum inventarium bonorum dictam summam excedunt, seu circa id, quod pro acquietantiis calculorum, vel computorum administrationes bonorum concernentium huiusmodi testamenta, quid determinate debeat recipi minime providetur; locorum ordinarii, tam pro insinuationibus quam acquietantiarum literis, in hac parte sic immoderate ac excessive pecuniam exigunt, quod defunctorum exhaustis et consumptis facultatibus, per extortiones illicitas in praemissis, decedentium voluntates ultimae etiam in his, quae relinquuntur in usus pauperum, vel alias pias causas, de residuo nequeunt adimpleri, quorum occasione, laici contra dictos ordinarios veluti consumentes et usurpantes quae tueri tenentur, exasperantur non modicum, necnon ad fraudes et superstitiosas inventiones periculose quotidie provocantur.
Unde igitur ut tantae usurpationis contumelia depellatur, statuimus quod pro probatione vel approbatione seu insinuatione testamentorum quorumcunque nihil per episcopos, seu ordinarios alios recipiatur omnino; per clericos tamen scribentes insinuationes huiusmodi sex denarios recipi permittimus pro labore. 
Quod si aliquod inventarium bonorum cuiuscunque defuncti in computo triginta solidorum summam reperiatur excedere, quod tamen ad centum solidos minime extendatur, pro computo, et agendis omnibus circa ipsum, acquietantiarumque literis, seu aliis quibuscunque episcopi aut ordinarii aut deputati ab eis et audiendos computos, vel ministri alii huiusmodi computis intendentes ultra duodecim denarios recipere non praesumant. 
Si vero centum solidorum summam aut ultra, minus tamen viginti librarum huiusmodi contineant inventaria, trium solidorum perceptione penitus sint contenti. 
Sed si viginti aut ultra, citra tamen quadraginta librarum summam habeant, ultra quinque solidos pro labore, literis et supradictis aliis, non admittant. 
Quodsi sexaginta librarum vel ultra, minus tamen centum librarum summam attingant huiusmodi inventaria, decem solidos pro praemissis recipiant, et non ultra. 
Si vero huiusmodi inventaria centum librarum et amplius, minus tamen centum et quinquaginta librarum summam contineant, ultra viginti solidos pro praedictis recipere non praesumant. 
Sed si centum et quinquaginta librarum summam vel amplius contineat, pro singulis quinquaginta libris quas ultra summam centum libarum continere contigerit in eisdem, ordinarii pro praedictis singulos decem solidos, cum praedictis viginti solidis recipere valeant, et non ultra. 
Clericos tamen pro singulis acquietantiarum literis, quas in hac parte scribunt, ultra praemissa, sex denarios accipere permittimus pro labore.
Si vero quemquam in aliquo casuum praedictorum ultra summam praetaxatam, quavis cautela in pecunia numerata, seu rebus aliis contingat accipere, fabricae ecclesiae cathedralis loci infra mensem reddere teneatur.
Alioquin extunc episcopi duplum ipsum ultra praedictum tempus restituere differentes, sibi esse ingressum ecclesiae interdictum. 
Inferiores vero ab officio et beneficio noverint se suspensos quousque de huiusmodi duplo dictis ecclesiis cathedralibus plenam satisfactionem impendant. 
In ipsa quidem probatione, vel approbatione seu insinuatione testamentorum quorumcunque vel postea, ante administrationis computorum redditiones factas fideliter, literae acquitantiarum nullatenus concedantur sub poena suspensionis ab ingressu ecclesiae per sex menses, quam contrafacientes incurrere volumus ipso facto. 
(2) De visitatione et procuratione archidiaconorum et aliorum ordinariorum
Quamvis lex naturae fructum laboris retribuat operanti; sic tamen aequitatem amplectitur, ut non laborantem, potissime circa ea quibus vacare tenetur ex debito, non manducare praecipiat negligentem. 
Sane nonnulli archidiaconi et alii superiores et inferiores ordinarii nostrae provinciae, lucris temporalibus inhiantes, et quae Dei sunt proiicientes a tergo, in suarum visitationum progressibus, venationibus et aliis vacantes insolentiis, ad loca visitanda multoties tales mittunt, quorum exhortatione seu informatione clerus et populus non instruitur ab ecclesiis, quas die visitationis non ingrediuntur, nec inspiciunt, et a quibusdam per se, vel alios nullatenus visitatis, necnon et a plurimis, quas per alios perfunctorie visitari faciunt uno die, quarum quaelibet ad procurationem unius diei consuetam, pro ipsis archidiaconis et suis ordinatis famulis competenter sufficeret, a singulis ecclesiis, rectoribus, seu vicariis eorundem, procurationes solitas in pecunia contra sanctiones canonicas exigere non formidant; excogitata etiam superstitiosa quadam fraude saepius visitaturi ecclesias, dies visitationum huiusmodi faciendarum praevenientes, in noctibus ipsos dies praecedentibus, in domos rectorum seu vicariorum ad eorum
sumptus, cum excessivis et onerosis familiis et vecturis morantur; ac in crastino, impensa visitatione, procurationem plenam et solidam extorquent in pecunia pro dieta, tanquam in victualibus minime procurati, etiam quandoque licet cum talibus dicto die prandeant visitatis. Nos praemissis, tam pro subditorum quiete, quam excedentium salute, cupientes occurrere, districtius inhibemus, praesentis auctoritate concilii ne quis procurationem ratione visitationis solvendam, aliquam recipere praesumat ab ecclesia, nisi visitationis officium eidem diligentius impenderit, scrutatis personaliter et inspectis per ipsum cum effectu quae fuerint indaganda. 
Si quis vero plures ecclesias visitare voluerit uno die, procuratione unica in victualibus vel pecunia, ad quam omnes et singulas sic unico die visitatas proportionabiliter faciat contribuere, prout tradunt canones, sit contentus. 
Et si nocte praecedente suam visitationem in quavis ecclesia faciendam ad sumptus rectoris seu vicarii visitandi, seu die visitationis in prandio steterit cum eisdem, veram aestimationem sumptuum huiusmodi in procuratione, si eam in pecunia visitans licite duxerit exigendam, computare, seu allocare, vel pro ea in toto vel in parte studeat compensare. 
Ita quod non ultra sumptus huiusmodi solidam procurationem in pecunia, nec amplius quam deductis eisdem sumptibus de procuratione in pecunia exsolvenda supererit, praesumat recipere vel exigere quovismodo. 
Si quis autem aliter fecerit, donec indebite percepta restituerit, ab ingressu ecclesiae noverit se suspensum. 
Verum quia plures archidiaconi et alii ordinarii honoris praerogativa, vel nobilitate generis decorati, in suis visitationibus incedentes familiarium et vecturarum statutum in canonibus numerum sic excedunt, quod procurantes eos in victualibus excessive et indebite onerantur ultra aestimationem procurationis, quae in pecunia solet solvi, nos visitatis huiusmodi, an in pecunia quantitatis solitae, vel in victualibus visitantes eosdem voluerint procurare, optionem liberam reservamus. 
Si visitata insuper ecclesia capellas habuerit dependentes ab ea, statuimus quod pro ecclesiae suarumque capellarum huiusmodi visitatione, procuratione unica; et quae pro una ecclesia praestari solet in diocesi cuius est ecclesia, visitantes archidiaconi et alii ordinarii sint contenti sub poena suspensionis ab officio et beneficio, quam ipso facto incurrant, donec duplum illius quod ultra huiusmodi procurationem unicam receperint, fabricae suae solverint ecclesiae cathedralis. 
(3) De inductionibus in beneficiis ecclesiasticis faciendis 
Item quia ipsi archidiaconi et eorum officiales, aliique ministri ecclesiastici nostrae provinciae post collationem beneficiorum ecclesiasticorum, vel institutionum factam in ipsis, promotos in beneficiis huiusmodi ad superiorum mandata inducere, ac inductionem certificatoriis literis facere vel condere differunt et recusant, nisi eis de immoderata summa pecuniae satisfiat; sacro statuimus approbante concilio, quod is qui sic promotum tenetur inducere, pro labore ac sui et suorum sumptibus universis, circa inductionem huiusmodi faciendam quomodolibet impendendam, necnon pro certificatoriis inductionum literis perceptione dimidiae marcae penitus sit contentus. 
In illis tamen locis quibus inducendi minus solvere consueverat inducentibus pro praemissis, gravius solito, constitutione praesenti non intendimus onerare. 
Si quid vero ultra haec inductores, occasione praemissorum, recipere, seu ut recipiant quicquam amplius inductionem faciendam per ipsos, vel inductionum certificatorias literas facere et inductis tradere, exquisitis coloribus differre aut ratione constitutionis praesentis, in locis quibus inducendi minus dimidia marca pro his praestare consueverant, solita plus exigere illos contingat indebite; culpabiles in hac parte poenam suspensionis ab officio et ingressu ecclesiae tamdiu incurrere volumus ipso facto, donec contra haec recepta solventibus restituant, et laeso sua culpa satisfaciant debite de praemissis. 
(4) Ne instituti in beneficiis ecclesiasticis, vel promoti ad sacros ordines, pro suis habendis literis praegraventur 
Nova insatiabilis ambitio adinvenit, ut clericis institutis in ecclesiasticis beneficiis seu ipsis collatis eisdem, vel ad ordines sacros promotis, pro literarum desuper habendarum, pro scripturarum labore ac sigillis fiant multoties exactiones immensae, id reprobante canone et dicente: Quod sicut non decet episcopum manus impositionem vendere, ita nec notarium nec ministrum eorundem, nec calamum, nec ministerium venundare. Archidiaconorum etiam et suorum officialium, necnon aliorum clerici certificatorias literas inquisitionum super vacationibus beneficiorum factarum renuunt tradere praesentatis, nisi summam nimis excessivam pecuniae habeant pro scriptura. Nos tantum abusum abolere volentes, praesentis deliberatione concilii duximus ordinandum, quod pro scriptura singularum literarum, inquisitionum, institutionum vel collationum et commissionum ad inducendum in beneficiis huiusmodi, vel certificatoriorum ipsarum, ultra duodecim denarios sterlingorum; pro literis vero singulis sacrorum ordinum vel dimissarum, ultra sex denarios dicti clerici per se, vel per alios, non recipiant quovismodo. 
Ceterum, quia ordinarii suis tenentur ministris stipendia constituere, quibus debeant merito contentari, pro sigillatione literarum huiusmodi nihil omnino exigi volumus, vel persolvi, ne cuiusvis specie velaminis, solutio pro sigillo literarum huiusmodi, in praedae quaestum damnabilem convertatur. 
Et ne temeritas, provisa remedia violans, praetereat impunita, si contra praemissa quicquam recipiatur ab aliquo, duplum sic recepti reddi praecipimus solventibus infra mensem. 
Alioquin, extunc clerici beneficiati, sic receptorum inique duplum reddere differentes, ab officio et beneficio tamdiu se noverint suspensos; clerici vero non beneficiati ingressum ecclesiae sibi noverint interdictum, quousque de duplo huiusmodi satisfactionem impendant solventibus competentem. 
(5) De bigamia 
Frequens habet multorum querimonia, quod captis et incarceratis pro sceleribus, iudices saeculares et alii contra clericos ad forum ecclesiae petentes remitti, obiiciunt bigamiam; super quam cogitationem usurpantes, indebite habentes eam, iurata laicorum assertione, aliquotiens pro probata, clericos laqueo suspendere non formidant; quamvis bigamiae quae ex matrimonii dependet viribus, cognitio et discussio ad forum ecclesiae debeant pertinere, cum de matrimonio et his, quae sumunt ab ipsis efficaciam, ut in causa dotis et bastardiae curia saecularis utitur, saecularis potestas nequeat iudicare. 
Viduam insuper, aut duas feminas in uxores ducens solemniter, ex his frequenter non contrahit bigamiam, et quidam revera bigami apud ipsos pro talibus non habentur; sicque fallens laicos oculorum iudicium, ipsos cogunt aestimare bigamos, qui nunquam contraxerant bigamiam. 
Interdum etiam clerici, licet in sceleris facto depraehensi, non fueint vel convicti, tanquam facinorosi, vel suspecti de crimine sive iniuria personali, capiuntur er potentiam laicalem et in carcere detinentur vincti, nec suis redduntur ordinariis, ipsos requirentibus secundum canones libere iudicandi; ex quibus ecclesiae libertas confunditur, dum clerici a laicis iudicantur, et ipsi super huiusmodi abusione iudicant, quae ab eis penitus ignorantur. 
Under statuimus quod si capti et incarcerati se clericos asserentes, propter bigamiae obiectum, seu si cleici alii incarcerati noti fuerint, et in possessione clericatus reperti, detentores eorum ad ordinariorum requisitionem illis eos reddere recusantes, per locorum ordinarios excommunicati publice nuntientur. 
Civitates et castra, villae seu loca nostrae provinciae in quibus clerici praetextu bigamiae adiudicati neci fuerint, et in quibus detenti fuerint clerici, post requestam ordinariorum minime liberati; necnon terrae ipsos detinentium, ecclesiasticum sustineant interdictum, donec huiusmodi ordinariis reddantur, et processu in praemissis competenter fuerit satisfactum. 
Imponentes insuper clericis falsa crimina et malitiose confingentes commenta vel fraudes, propter quae clerici capiuntur et detinentur iniuste, similiter excommunicati, sicut sunt, publice nunitentur. 
(6) Ne in privatis oratoriis missarum solemnia celebrentur 
Quam sit inhonestum et divinae reverentiae contrarium, in privatis oratoriis seu capellis pro divinorum celebratione non deputatis, antiquitus vero dotatis, aut in domibus minime consecratis, missarum celebrare mysteria, sanctiones canonicae, saecularium traditiones principum debitae considerationis iudicio prospexerunt; quas sacerdotes regulares et saeculares nequiter contemnentes, nulla necessitate cogente, divina celebrantes in eis, varia discrimina pariunt animabus, dum ecclesiarum parochiani a suis ex hoc se retrahentes parochialibus ecclesiis, ac sic informationibus salutaribus, quae in eis solent fieri, frequenter carentes, nonnullis prohibitis, ad communionem quorundam, illicite, temere se ingerunt, et contra doctrinam, qua praecipitur, iniquam conditionem alteri per alterum non afferri, plurimis ex hoc malis emergentibus, parochialium ecclesiarum detrahitur honori et commodo consueto. 
Nos de fratrum nostrorum et totius concilii assensu decernimus quemcunque in oratoriis, capellis aut domibus huiusmodi, seu in loco minime delibato missarum solemnia, diocesani non obtenta licentia, contra canonum prohibitionem decetero celebrantem, suspensionem a divinorum celebratione per mensem incurrere ipso facto, nisi forte locus in quo divina taliter absque licentia diocesani celebrantur, aut ipsius loci dominus, sedis apostolicae auctoritate, seu speciali privilegio super hoc fore praetendantur muniti; quo casu, in locis illis huiusmodi celebrantes, auctoritates vel privilegia et eorum tenores, locorum ipsorum diocesanis infra duos menses a publicatione praesentis statuti, exhibere efficaciter teneatur; alioquin extunc divina celebrantes in eis, in dictam suspensionis poenam ipso fato incurrant. 
Sacerdotes tamen, quos in oratoriis vel capellis regum, seu reginarum Angliae, aut liberorum suorum erectis vel etiam erigendis missas celebrare contigerit, poena praedicta nolumus coarctari. 
Ceterum, quia diocesani in concedendis super his licentiis, exhibentes se nimis faciles, ex sua lenitate, cum ecclesiarum parochialium iniuria, iacturam inferunt animabus, omnes et singulos nostros suffraganeos exhortamur, ut ad celebrandum divina in locis huiusmodi, non nisi personis insignibus et ex causa magnis et probatis licentiam decetero non concedant. 
(7) De capitulis archidiaconorum 
Excussis subditorum oneribus, in eorum quiete superiores quiescunt suaviter, et foventur in pace, sane considerantes quod officiales archidiaconorum sua capitula de tribus in tres septimanas annis singulis celebrantes per varia loca decanatuum nostrae provinciae, illuc frequenter quo vitae necessaria difficulter obtineant, declinantes ad ea rectores et vicarios ecclesiarum in quibus huiusmodi celebrant capitula, sumptibus onerant excessive, et scandali et calumniae materiam suscitant, eo gravius facientes, quod si diebus illis per rectores et vicarios huiusmodi splendide non procurentur ad votum, ipsos vexant laboribus, quaesitisque coloribus et causis confictis infestant graviter et molestant. 
Unde praesentis statuimus deliberatione concilii, quod huiusmodi singula capitula, in loco cuiuslibet decanatus dictae provinciae magis insigni, et in quo communiter victualia valeant reperiri venalia, decetero celebrentur. 
Quodque officiales et ceteri ordinariorum ministri, suorum sumptibus dominorum tam in huiusmodi celebratione capitulorum, quam in aliis actibus, quos pro suis exercent dominis, quibus ad hoc ecclesiastici deputantur reditus, peragant exercenda. 
Citationes autem et praefixiones ad capitula huiusmodi, locis aliis quam magis insignibus, decanatuum celebranda, et processus, quos in eis fieri contigerit in posterum, ipso iure decernimus fore nullos, ac officiales praedictos pro suorum negotiis dominorum expediendis, sumptus a dictis subditis exigentes indebite, seu ipsos occasione non praestationis huiusmodi sumptuum infestantes, eos ipso facto ab officio suspensos volumus remanere. 
(8) Pro apparitorum regulatione 
Apparitorum tuba pestifera, subditis cumulat gravamina excessiva, dum archidiaconi locorum in archidiaconatuum suorum singulis decanatibus apparitores ponunt equites, qui in decnatibus huiusmodi sub se habentes alios pedites, cum garcionibus ad malum deditis naturaliter incedentes, ad sumptus rectorum et vicariorum huiusmodi, ad quos nimis frequenter declinant, cum ipsis diutine commorantur. 
Quibus etiam non contenti apparitores praedicti pecuniarum collectas in quatuor anni capitulis generalibus faciunt inter eos, agnos nihilominus et lanam, suis temporibus colligendo, et non conferentes eis in collectis huiusmodi, per fas et nefas infestare procurant et malitiose vexare; under sacri approbatione concilii statuimus quod singuli nostri suffraganei unum apparitorem equitem, et alium dumtaxat habeant peditem per diocesim eorundem; locorum vero archidiaconi nostrae provinciae pro suorum archidiaconatuum singulis decanatibus unum habeant apparitorem, non equitem sed peditem incedentem; qui cum rectoribus aut ecclesiarum vicariis, ultra unam noctem et diem unicum singulis quarteriis in anno ipsorum sumptibus non morentur, nisi per ipsos invitati fuerint ad moram specialiter ampliorem; nec in capitulis generalibus collectas in pecunia, seu aliter, de lanis, agnis vel aliis rebus faciant aliquales; gratis tamen eis data cum gratiarum recipere valeant actione. 
Quodsi plures apparitores contra haec fuerint deputati, vel eorum aliqui praemissa temere praesumpserint violare, deputantes eosdem tamdiu ipso facto ab officio et beneficio sint suspensi, donec huiusmodi amoverint deputatos, quos etiam ab officio apparitorum perpetuo suspendimus ipso facto.