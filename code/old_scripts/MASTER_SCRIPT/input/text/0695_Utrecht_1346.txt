De monialibus et ceteris. 
Epistola quarta.
Johannes, Dei gracia episcopus Traiectensis.
(1) Ut subditis nostris, presertim sub regulari milicia in virginitatis proposito agnum quocunque ierit stolis incorruptibilibus amictis sequentibus, retrospiciendi lubricum remediis congruis auferamus, antiquorum et novorum apostolicorum censuram canonum recensentes, impudicas detestabilesque personas monacharum nostrarum civitatis et dyocesis [1], que abjecto proposito sanctitatis sacrilega contagione se miscuerunt et de illicitis complexibus filios procrearunt aut alias fidem castitatis, qua celesti sponso se dotaverant, incestuosis contactibus irritarunt et de hiis per evidenciam rei vel confessionem propriam seu diffinicionem secundum monasteriorum suorum consuetudinem in noticiam publicam deducuntur, [2] ipsasque preter alias penas, quas per consuetudines vel statuta suorum conventuum vel de jure tenentur, a suorum conventuum tractatu communi et voce capittulari perpetuo segregamus; sed secundum institucionem Bonifacianam in suis monasteriis sub perpetua clausura manentes et tantum facinus continua lamentacione deflentes purgatorio igne penitudinis decoquantur. 
Masculis vero, cuiuscunque status religionis aut condicionis existant, cum quibus scelus tam illicitum perpetrarint, in clausuras huiusmodi accessum interdicimus. 
Monachasque et masculos predictos, qui premissa vel premissorum aliquid effectualiter non servaverint, et nichilominus omnes et singulos, qui cum monialibus eciam occulte non verentur concumbere, omnipotentis Dei auctoritate confisi presenti statuto excommunicacionis sentencia innodamus.
(2) Preterea difformitatem rituum circa reverendas festivitatum et dierum celebrium Domini nostri Ihesu Christi necnon gloriose virginis Marie matris et sanctorum ipsius, quam in civitate et dyocesi nostris predictis irrepsisse et nonnulla scandala et scismata propter hoc suborta cognovimus,
Nos, qui unum Deum, unam fidem, unum baptisma et unam ecclesiam confitemur, ad conformitatem reducere cupientes, dies et festivitates infrascriptas omnibus et singulis subditis nostris precipimus in virtute sancte obediencie festivos et celebres et a quolibet servili opere vacantes perpetuis temporibus observare et in eisdem piis et devotis actibus insudare, nisi tanta necessitas urgeat vel pietas suadeat, quod super hiis per suos superiores ex causis huiusmodi in minoribus eciam festivitatibus dispensetur. 
Videlicet: dies natalis Domini, sanctorum Sthephani, Johannis ewangeliste et Innocencium, Circumcisionis et Epyphanie Domini, sanctorum Ponciani et Agnetis, Conversionis Pauli, Purificacionis Annunciacionis Assumpcionis Nativitatis et Concepcionis Marie, Cathedre et Ad Vincula Petri, Mathie, 
Gheertrudis, Resurrectionis Domini et trium dierum sequencium, Philippi et Jacobi, Invencionis et Exaltacionis sancte Crucis, Ascensionis Domini, Pancracij et Seruacij, Bonifacij, Odulphi, Penthecostes et trium dierum sequencium, Sacramenti dominici corporis, Nativitatis et Decollacionis Iohannis Baptiste, Obitus et Tratislacionis Lebuini, Passionis Petri et Pauli, Translacionis et Obitus gloriosi confessoris patroni nostri Martini, Marie Magdalene, Jacobi Maioris, Laurencij, Bartholomei, Lamberti, Mathei, Mauricij, Michaelis, Remigij, Victoris, Symonis et Jude, Omnium Sanctorum, Commemoracionis [3] Animarum, Willibrordi, Katherine, Andree, Nicholai et Thome; necnon omnes dies dominicos per anni circulum; quos omnes et singulos, ut supra dictum est, festivos et celebres precipimus observari.
In quorum testimonium has litteras valvis ecclesie nostre Traiectensis affigi fecimus et sigilli [4] nostri munimine roborari.
Actum, in synodo nostra Traiectensi, feria IIIa post dominicam Cantate, anno nativitatis Domini MoCCCoXLVIo.