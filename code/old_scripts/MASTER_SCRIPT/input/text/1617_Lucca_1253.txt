Cum nos G. D. G. lucensis episcopus ad laudem et honorem et gloriam nominis Jesu Christi praesentem synodum duximus congregandam, pro eruditione subditorum nostrorum, correptione morum, ac informatione virtutum, nec non et bono statu omnium ecclesiarum nostrarum, et etiam clericorum, atque pro salute totius cleri nobis commissi, volentes subditos nostros fore instructos, pudicos, pacificos, et modestos, quaedam de consilio fratrum nostrorum duximus statuenda:
(1) Imprimis siquidem statuimus, ut in omni ecclesia, divina officia nocturna atque diurna competenti diligentia cotidie celebrentur.
Quod si omissum fuerit in aliqua ecclesia, ejus rector, et qui omiserit superioris arbitrio puniatur.
(2) Omnis rector ecclesiae habeat semper ad minus unum scolarem, qui cantare sciat et legere competenter, cum praemissa constitutio de divinis officiis celebrandis nequeat observari.
(3) Ornamenta ecclesiastica tam sacerdotum, quam altarium munda sollicita diligentia conserventur, et praesertim corporalia, quae quidem mundissima, et sine fractura praecipimus retineri, cum absurdum sit, ut ornatiora sint vestra corpora, quam altaria, et qui mundis vestibus extra ecclesiam nos cooperiamur, immundis in ecclesia sordidamus.
(4) Corpus autem Jesu Christi in capsa, vel pixide munda clavi firmata, et super altare appensa, aut etiam in sacrario, ne ab indiscretis vel bestiis tangi possit, cum multa reverentia teneatur.
(5) Chrisma etiam sub firma custodia taliter conservetur, ne ab aliquibus tractari possit sine licentia praelati, vel honestae personae, quae ad custodiam ipsius chrismatis fuerit deputata.
(6) In celebratione missarum maxime publicarum, saltem dum secreta dicitur, candela super ardeat in altari.
In plebibus autem, et aliis ecclesiis collegiatis super hostiam et calicem semper fiat incensum, cum id tam parvo fieri possit impendio, quod paupertatis praetextu vix se valeat aliquis excusare.
(7) Nullus praelatus, sive rector ecclesiae, aut hospitalis parochianis suis, nullusve monachus, vel clericus saecularis, aut monacha suis fratribus, vel sororibus comestionem, seu aliquid loco comestionis pro suo ingressu, praetextu cujuscumque consuetudinis, vel ex pacto exhibere praesumat, cum id periculum esse dantibus et recipientibus videatur, ut pote simoniacam sapiens pravitatem.
Qui vero exhibere praesumpserint, suspendantur ab omni ecclesiastico officio, et beneficio.
Exactores vero si pertinaces in exigendis extiterint, excommunicationi subdantur.
(8) Nullus sacerdos aut clericus in sacris ordinibus constitutus habens ecclesiasticum beneficium per civitatem, aut vicos, sive plateas incedat, quin exteriorem vestem habeat clausam, nec ullatenus utantur de nimio coloris fulgore, seu splendore notandis, nec bottonibus in manicis, vel ad pectus, sedadis autem rubeis, glaucis, viridibus, et sanguineis non utantur, et capas manicatas, aut guascappas ad divinum officium in ecclesia gerant, si canonicam volent effugere ultionem.
(9) Nullus clericus beneficium ecclesiasticum de laicali manu recipiat, vel in laicali manu resignare praesumat, cum rerum ecclesiasticarum nulla sit attributa potestas.
Si qui autem secus attentare praesumpserint, recipientes priventur beneficio sic recepto, resignantes vero secundum nostrae prudentiae arbitrium puniantur.
(10) Nullus habens ecclesiasticum beneficium ad aliud beneficium ecclesiasticum assumatur, nisi facta resignatione prioris in manibus illius, ad quem institutio ipsius ecclesiae noscitur pertinere, et si primum retinere contenderit cum secundo, utroque ipso jure sit privatus, nisi per romanam ecclesiam, seu per nos cum eo super hoc fuerit dispensatum.
Is vero ad quem pertinet institutio, institutionem facere non audeat, nisi prius constet sibi de resignatione prioris, et si contra fecerit, nostro arbitrio puniatur.
(11) Clerici qui ad sacros sunt ordines promovendi, diligenter examinentur per eos, qui ad hoc fuerint deputati.
Quod ut rite fieri possit IV, V et VI feria sabbatum quatuor temporum praecedentibus a plebanis suis personaliter praesententur, ut de ipsorum vita, scientia, conditione, et naturae constare valeat eorumdem testimonio plebanorum.
Quod si forte aliquis ipsorum plebanorum venire nequiverit canonica praepeditione detentus, clericos suos, quos ordinari voluerit, cum literis suis de ipsorum vita, scientia conditione, et nativitate testimonium perhibentibus ad nos mittat cum aliquo de capellanis, aut clericis suis bonae famae et conversationis honestae, qui nobis eos, seu examinatoribus deputatis ipsius plebani vice, seu nomine repraesentent.
(12) Si quis sacerdotis filius, aut alius ex fornicatione natus dispensatione non obtenta sacrum ordinem clanculo surripuerit, hoc ipso sit excommunicationis vinculo innodatus, et etiam post absolutionem obtentam, maneat tamdiu ab ordinis sic surrepti executione suspensus, donec dispensationis gratiam potuerit obtinere, quod etiam de iis, qui sine certo titulo se clanculo fecerint ad sacros ordines promoveri, decernimus observandum.
Si qui vero scienter ad sacros ordines presentaverint filios sacerdotum, et alios ex fornicatione natos, tacito quod sint tales, ipsos ex nunc excommunicationis sententia innodamus.
(13) Quoniam quidam laici de non recipiendis uxoribus suis, et quaedam mulieres de non recipiendis maritis legitimis temeraria soleant facere juramenta, quae perjuria sunt merito appellanda, praesenti decreto statuimus, ut omnes sive mares fuerint, sive foeminae, qui de caetero fecerint hujusmodi juramentum, et qui eis in hac perversitate adstiterint, conficiendo super hoc publicum instrumentum, aut locum testis etiam obtinendo, seu etiam alias operando, quod hujusmodi juramenta, multo verius perjuria committantur hoc ipso sint excommunicationis vinculo innodati, illique nullatenus ligati hujusmodi juramento agant poenitentiam de perjurio, et se se repetant non obstante hujusmodi juramento, cum juramentum esse nou debeat iniquitatis vinculum, sed aminiculum veritatis.
Ne autem aliquis per ignorantiam valeat excusari, praecipimus, ut hoc nostrum decretum quater in anno solemniter publicetur.
(14) Ad haec statuimus, ut omnes hospitalarii in uno refectorio comedant, in uno dormiant dormitorio, ita quod mulieres suum dormitorium, et suum refectorium habeant separatim, quod etiam in collegiatis ecclesiis praecipimus observari, si commode possunt domum ad hoc competentem habere.
(15) Item statuimus, ut nullus de alieno episcopatu ad regimen, vel in clericum alicujus ecclesiae, nostri episcopatus eligatur, seu etiam admittatur absque nostra licentia speciali, et si contra factum fuerit, illud decernimus non valere.
(16) Si quis clericus saecularis, vel religiosus habens beneficium ecclesiasticum in civitate, vel dioecesi nostra se ab alio episcopo, vel archiepiscopo absque nostra licentia fecerint ordinari, ab executione ordinis sic suscepti ipsum duximus suspendendum.
(17) Nullus clericus in sacris ordinibus constitutus, aut alius clericus obtinens ecclesiasticum beneficium, concubinam, nec aliquam secum in domo, vel extra domum, de qua sit vel fuerit, aut sinistra suspicio possit haberi, habeat mulierem, nec admittat eam ad aliquod servitium in canonica ecclesiae, nisi mater, vel amita ejus fuerit, aut soror.
Et qui nunc tenet eam in domo, vel extra, monemus ut illam infra quindecim dies a se debeat removere, ipsam vel aliam ulterius minime admissurus, et qui contra fecerit, ipsum a divinis officiis et beneficiis ecclesiasticis suspendimus, et si suspensus praesumpserit celebrare divina, vel beneficiorum ecclesiasticorum administrationi se commiscuerit, ipsum ex nunc ab eisdem beneficiis perpetuo amovemus.
Plebani quoque, ac vicarii, et coadjutores eorum hanc constitutionem observent, et faciant a subditis suis firmiter observari, et nobis per se, aut per litteras suas referant eos, qui fecerint contra eam, alioquin secundum nostrum arbitrium puniantur.
(18) Item cupientes, ut beneficia ecclesiastica in civitate et dioecesi nostra rite, ac secundum dominum, et secundum sanctiones canonicas habeant, statuimus ut de beneficiis ecclesiasticis nullae fiant pactiones in civitate et dioecesi memoratis, et super hoc monemus universos, et singulos subditos praedictos, qui pactiones praedictas fecerint, vel fieri consenserint, vel opem seu operam dederint, ut fiant, excommunicationis sententiam proferentes.
(19) Item cupientes ecclesiarum utilitatibus providere, statuimus, ne quis rector alicujus ecclesiae vel loci religiosi, vel alia quaecumque persona civitatis, vel dioecesis lucanae alienet, vel pignori obliget possessionem aliquam, vel thesaurum, seu proventus nondum habitos vendere ad tempus alicujus ecclesiae vel loci religiosi civitatis vel dioecesis praedictae absque nostra licentia speciali, quae appareat in scriptura sigillo nostro signata.
Et monemus omnes et singulos, ne contra praedictum statutum aliquid debeant attentare.
In omnes et singulos, qui contra fecerint vel fieri consenserint alienando, seu pignori obligando, vel recipiendo aliquo titulo alienationis, seu pignoris aliquid de praedictis excommunicationis sententiam proferentes, ac etiam decernentes irritum et inane, ac penitus non valere quidquid contra dictum statutum fuerit attentatum.
(20) Item statuimus, ne rector alicujus ecclesiae, vel loci religiosi nostrae civitatis, vel dioecesis debitum contrahat nomine ecclesiae suae ultra summam sibi concessam vel concedendam a nobis, et si contraxerit, pronunciamus contractum ipsum penitus non valere, et ex tali contractu in nullo suam ecclesiam obligari.
(21) Item praecipimus abbatibus, prioribus, et plebanis universis, ut praedictas nostras constitutiones editas infra resurrectionis dominicae proximum nunc venturum habere, et eam ad minus bis in anno legere subjectis suis, et exponere diligenter.
Lectae fuerunt, et publicatae constitutiones praedictae in synodo clericorum civitatis et dioecesis lucanae congregata Lucae in cathedrali ecclesia sancti Martini, praesentibus dominis archipresbytero Gerardino, Guidone de Porcari canonicis lucensibus et pluribus aliis anno Domini 1253 IV martii, indict. XI.