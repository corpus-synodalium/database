Constituciones episcopi Petri de la Zambra quondam episcopi ipporiensis, alias publicate, postea vero in sinodo confirmate et etiam publicate.
Anno Domini Millesimo [0] .CCCLVIII., die .XVII., mensis aprilis.
(1) Constitucio quomodo minister serviens sacerdoti debeat esse suppellicio indutus.
Primo circha clericos [1] ecclesiasticos religiosasque personas providentiam convenit habere promptiorem, ut in illis ostendatur quali exsemplo ceteros in domo Domini deceat conversari; licet in nostrorum predecessorum statutis in multis sit de illis provisum, nichilominus illis statutis addendo et non detrahendo, statuimus ut is, qui altaris ministerio deserviet sacerdoti, sit et esse debeat clericus suppellicio indutus, vestes et tonsuras clericales publice deferendo et nullus alius in missarum solemnis recipiatur ubi comode poterit observari; contrafacientes vero pena debita castigentur nostro arbitrio infligenda.
(2) Constitucio quomodo nullus clericus debeat arma deferre nec comam aut barbam nutrire nec vestes nisi longas et clausas honesti coloris nec caputia botorata.
Item statuimus quod nullus clericus arma defferre presumat et ut aliis auferatur materia de clericis murmurandi, nullus clericus, sacerdos regularis aut etiam secularis, beneficiatus et in sacris ordinibus constitutus, comam sive barbam nutrire presumat, sed cum clericatura visibili et apparenti incedat nec capillos nutriat circha aures sed incisos ut moris est; alias puniatur iuxta penam nostre arbitrio voluntatis imponendam, presenti constitucioni provinciali adendo quod vestes honestas, longas et clausas omnino usque ad tallos defferre debeat unusquisque tam regulariter in dignitate quacumque constitutus et curam habens animarum, alii vero beneficiati et in sacris ordinibus constituti, vestes longas honesti colores defferre debeant unusquisque.
Nec de super precinti incedant; nec vestes aut caputia bullatas seu bullata, botonatas seu botonata defferre debeant sub eadem pena nisi in casu necessitatis aut per iter proficisciendo.
(3) Constitucio quod nullus sive nulla persona debeat mittere manum in clericos seu ecclesiasticas personas, in rebus aut in bonis eorum, nec ad talia dare auxilium, consilium vel favorem.
Item statuimus quod quicumque in clericos ecclesiasticas que personas, in rebus aut bonis ipsorum, manus iniecierint violentas, aut ad talia facendum auxilium dederint, consilium vel favorem, dampnum dando aut etiam consulendo, excommunicationis sentenciam incurrat ipso facto a qua absolui non valeat, nisi per nos aut nostrum vicarium, ad hoc specialiter constitutum, et nichilominus ad iniuriam et emendam integraliter nobis et Ecclesie nostre ac passo dampnum clerico obnoxio efficaciter obligatur.
(4) [2] Constitucio contra usurarios ne traddantur ecclesiastice sepulture sine licencia diocesani aut eius vicarii.
Item, cum usurariorum pravitas tam divino quam etiam humano iure apud Deum et homines detestabilis habeatur, statutis a nostris predecessoribus super hiis editis, decrevimus adiungendum ut nullus de quo constiterit publice vel private usuras alqualiter exercere vel exercuisse, etiam si alia bona ad satisfaciendum duxerint reliquenda, absque nostra vel nostri vicarii licencia speciali, traddatur per aliquem publice vel oculte quovis alio quesito colore ecclesiastice sepulture; de cetero vero a rectoribus ecclesiarum in quorum cimiterio sepulti fuerint, manifastentur aut ab aliis quibuslibet taliter scientibus sepultos fuisse per aliquem publice vel occulte quovis alio quesito colore, infra mensem a tempore presentis constitucionis; aliter sepelientes aut qui sepelirent aut scientes non revelantes, ut superius declaratur, ipso facto sententiam excommunicacionis incurrant, a qua nisi per nos aut nostrum vicarium nequaquam mereantur absolui, alia etiam pena inferenda nostro arbitrio puniendi.
(5) Constitucio quomodo plebani, presbiteri, clerici et notarii, qui testamenta usurariorum, dispociones aut codicillos receperint, debeant infra mensem diocesano aut eius vicario manifestare.
Preterea etiam statuendo primo, secundo, tercio et canonice, commonemus omnes et singulos plebanos, presbiteros, clericos, notarios seu quosvis alios cuiuscumque condicionis existant, qui usurariorum testamenta, dispociones aliquas aut codicillos publice receperint aut private, sive per alios iverint conditi vel recepti, infra mensem a publicacione presenti nostre constitucionis, numerandum ut decedentium iuxta iuris ordine provideatur saluti, nobis autem nostro vicario manifestare et de illis etiam scripturam publicam tradere cum omnibus suis clausulis et legatis seu destinatis, ordinacionis eiusdem efficaciter teneantur sub excommunicationis pena; quam non facientes ipso facto noverint incurrisse alia etiam pena iuxta nostrum arbitrium puniendi; et ut talibus, qui sibi non curant, invalescente rapina de remedio providere condigno per nos cui pertinet tam canonica quam legali sanctione, qui pastorali officio, licet indigni, presidemus salubriter, consulatur presenti sinodali sanctione, statuimus quod executores qui per usurarios publicos vel privatos nominati fuerint testamentarii vel dativi, infra triginta dies a die taliter obeuntis, continue numerandos ut de rebus et bonis omnibus ipsius obeuntis et antequam aliquam administracionem exerceant, facere inventarium integraliter teneantur, et iurare nichilominus officium huiusmodi fideliter exercere, in quantum eorum facultas spectat infra annum post obitum decedentis; anno que elapso de execucione per eos receptis nobis aut nostro vicario, cum aliis quibus intererit, reddant plenam et integram racionem et reliqua omnia recepta et reperta et universale testamentum deferant coram nobis et plene et integre manifestare et expedire curent et etiam tam de inventario quam de ceteris instrumentis confici faciant publicum instrumentum per notarium publicum; qui notarius ad opus nostri conficere et reddere scripturam publicam teneatur; aliter contrafacientes tam executores quam factores talium excomunicacionis sentenciam ipso facto incurrant, monicione premissa, quam nos in ipsos in hiis scriptis etiam promulgamus.
(6) Constitucio quomodo quilibet super testamento usurariorum, quocumque modo executor in totum vel pro parte datus, debeat infra annum, voluntatem dicti testoris execucioni demandare, aliter elapso anno non se aliqualiter intromittet.
Item statuimus ut nullus super testamento usurariorum aut alio quocumque executor in toto vel in parte aut in solidum datus aut aliter ordinatus, ultra annum, se suam execucionem non compleverit, integre ulterius ad exequendum non nullatenus se intromittat; sed ad nos aut super hiis ordinatum a nobis reliquorum execucio reservetur et pertineat, presentis constitucionis auctoritate et legali sanctione, apud nos omnia bona testatoris, singula obligata et ipothecata remaneant singulariter ad exequendum plenarie ordinacionem defuncti, nisi per nostra licenciam se ad aliquam ultra annum amplius exequenda immiscendo, ipso facto presentis sinodalis decreti, si super hoc moniti fuerint, nominatim excommunicacionis sentenciam incurrant; nichilominus [3] nostro arbitrio puniendi et etiam execucio super illis et per eos facta et habita nulla sit, sed ad nos ut premittitur fienda remittantur.
(7) Constitucio quomodo legata pro incertis debent per episcopum aut per alios quibus commiserit post annum executioni mandari.
Preterea presenti decreto statuimus inviolabiliter observandum quod omnium et singulorum legatorum pro incertis, in specie vel in genere, vel ad incertas personas vel loca incerta, datorum aut aliter relictorum per aliquos testatores, etiam si in eorum testamentis certi executores dati fuerint, vel etiam deputati per testatores eosdem, execucio ad nos aut cui commiserimus, presentis vigore statuti, ipso facto plenarie devolatur ita ut preter nos aut nostram licenciam aliquis de illis se nullatenus intromittat; qui autem contrafecerit, se immiscendo in aliquo predictorum, ipso facto sentenciam excommunicacionis incurrat, aliter etiam nostro arbitrio puniendus et etiam execucio super illis facta et habita nulla sit ipso facto.
(8) Constitucio quomodo nullus excommunicatus recipiatur ad divina nec traddatur ecclesiastice sepulture.
Item statuimus et ordinamus, omnes et sinulos nostre diocesis commonentes, ne aliquis a iure aut per nostras litteras aut nostri vicarii excommunicatos, scienter recipiant aliqualiter ad divina, aut ipsis obeuntis prebeant ecclesiasticam [4] sepulturam, etiam si in mortis articulo confessi de suis reatibus; quod fieri decrevimus fuerint per eorum rectores [5] aut presbiteros absoluti nisi de nostra vicarii nostri licencia et mandato; aliter taliter sepelientes incurrant penam iuxta nostrum arbitrium imponendam.
(9) Constitucio quod nullus notarius audeat recipere instrumenta in curiis episcopi nisi de eius licencia sub excommunicacionis pena.
Presenti nichilominus [6] statuto recipiendo quatenus ille aut illi notarii et scriptores qui ad scribendum acta in curiis nostris in iudiciis ordinariis vel extraordinariis seu actis vel actibus quibuscumque fuerint ut premittitur deputati, de omnibus et singulis de quibus sibi a partibus vel ab aliis personis, coram nobis vel nostro vicario aut aliis officiariis nostris in curiis ecclesiasticis aut secularibus civitatis diocesis nostre, scripturam etiam si contra nos vicarium aut officiarios nostros fuerint postulata, facere, reddere, scribere sumptibus postulancium et in formam publicam redigere teneantur si ab hiis fuerit postulatum, sub penis in aliis superius declaratis iuxta modum petentis et formam; ita quod dicti nostri notarii ut premittitur nichil in moderate exigant pro scripturis huiusmodis quas faciant et si noluit hoc facere, reducere ad nostri vicarii aut unus vel duorum fidelium notariorum per eundem vicarium assumptuorum arbitrium sint astricti.
(10) Constitucio quod nullus dominus commune, consules, vicarii credentiarii, possint fieri facere cridam vel preceptum verbo vel in scriptis contra ecclesiasticam libertatem.
Item statuimus ut nullus dominus commune, consules, vicarii credentiarii, potestas capitaneus, castellanus, rector, presidens, aut iurisdicionem aliquam obtinens, tam civitatis iporiensis quam locorum etiam aliorum, quorumcumque statutum, cridam vel preceptum verbo vel in scriptis publice vel occulte, aut constitucionem per se vel per alium audeat vel presumat facere, qualemcumque per quam vel per quod nostre iurisdicioni ecclesiastice privillegio clericali aut dignitati ecclesiastice in toto vel in parte priudicium valeat in aliquo generari; quod si fiat declaramus presentis constitucionis edicto vires nullatenus obtinere ac constituentes, utentes et aprobantes eadem ipso facto excomunicacionis sentencie subiacere, a qua absolui non possint nisi cum satisfactione condigna et statuta et cridas vel constituciones et precepta revocaverint predictas acrius etiam nostro arbitrio puniendi.
(11) Constitucio quomodo cride et precepta facte et facta contra libertatem et preiudicium ecclesiastice libertatis, infra decem dies debeant revocari.
Statuentes insuper ut si aliqua statuta, cride vel constituciones per prenominatos aut alias seculares personas contra libertatem nostre iurisdictionis ecclesiastice aut temporalis aut contra ecclesiasticam libertem in publico vel privato fuerint instituta vel institute facta vel facte, que et quas nos suadendo iniusticia annullamus et nunc declaramus de iure esse nullas et nulla et ut contra libertatem ecclesiasticam et etiam immunitatem introductas et introducta per laicos qui clericis opido sint infesti et quibus in clericis aut rebus ipsorum statuendi et ordinandi potestas denegatur de iure nullius penitus momenti existere monentes canonice, omnes et singulos supradictos qui de predictis contra aliqua existis statuerint ut infra decem dies post presentium publicationem solempniter et publice studeant revocare quantum in ipsis constat; alioquin omnes statuentes, precipientes et constituentes, actores, factores, et retentores aut procuratores eisdem, in iudiciis vel extra quos nos in hiis scriptis monicione pro primo, secundo tercio et peremptorie terminis tenore presentium, premissa excommunicamus, pro nunc prout ex tunc sentenciam excommunicacionis ipsi et eorum quilibet noverint incurrisse, a qua nullatenus absolvantur nisi, ut premittitur, iniuriam et dampnorum ratione, talium statutorum, cridarum, preceptorum et constitucionum nobis et nostre curie et officiariis et aliis clericis ecclesiasticis [7] vel personis, iniuriatorum et iniuriatarum, facta satisfacione convinia.
Quod autem supra de excommunicatis statuimus aut nominatim aut specialiter interdictos etiam decrevimus observari sub penis et sententiis superius in statutis excommunicatorum expressis.
(12) Constitucio si quis ultra annum extiterit excommunicatus animo indurato, nisi infra mensem post anni lapsum, sibi providerit de remedio opportuno eo ipso ut perfidus et suspectus habeatur de heretica pravitate.
Preterea statuimus si quis ultra annum excommunicatus perstiterit animo indurato, nisi infra mensem post anni lapsum sibi providerit de remedio opportuno, ad sancte matris Ecclesie unitatem eo ipso ut perfidus et de heretica pravitate suspectus penitus habeatur et nichilominus in tanti sceleris detestacionem, si persona fuerit ecclesiastica et beneficiata, beneficio suo per annum integrum et eius proventibus, sit ipso facto suspensa cuis fructibus in piis usibus debeant applicari; sicut nobis visum fuerit expedire, quo anno lapso dicto beneficio privetus omnino; contra vero non beneficiatos, etiam laicos ad inquirendum et puniendum et acrius procedendum nisi prius de ceteri satisfactione procurent.
(13) Constitucio contra illos qui crisma aut oleum sanctum vendere male utentibus non verentur.
Quia autem contra illos qui crisma aut oleum sanctum vendere male utentibus non verentur, que sunt fidei et baptismi sacramenta per nostros predecessores statuta cum condicione penarum sint diutius emanata; nichilominus in hiis aditiendo statuimus ut tales vendentes, recipientes et male utentes fidei detrimentum ab honore, si quem habent, sint ipso facto privati et perpetuo sint infames et ut infames ab honoribus perpetuo et legitimis aliis actibus ab omnibus repellantur omnino ultra penas in nostrorum predecessorum statutis et alias etiam promulgatas.
(14) Constitucio contra omnes et singulos diocesis iporiensis detinentes de rebus et bonis iporiensis Ecclesie et aliarum ecclesiarum ipsius diocesis.
Item statuimus primo, secundo et tercio et peremptorie, tenore presentis statuti sinodalis commenentes omnes et singulos nostrarum civitatis et diocesis cuiuscumque status, sexus et condicionis existant, qui aliqua habent, detinent, sciunt vel possident de bonis nostris propriis vel singularibus aut nostre Ecclesie iporegiensis, quibuscumque sive de iuribus, cartis, privilegiis, libris tam prothocollatis quam aliis racionibus aut aliis quibuscumque mobilibus seu moventibus ad nos sive ad nostram iam dictam iporiensem Ecclesiam spectantibus et pertinere debentibus quecumque sive in quibus rebus et bonis et iuribus existere dignoscantur, infra decem dies vigore presentis statuti a tempore edicti, numerandos reddant et restituant cum integritate debita et scientes revellent nobis aut nostro procuratiri super hiis deputato; alioquin in ipsos et ipsorum quemlibet, nos auctoritate presentis statuti, excommunicacionis sentenciam promulgamus et in eadem sentenciam se noverint incurrisse.
(15) Constitucio quomodo presentes constituciones debent quatuor in anno publicari a rectoribus ecclesiarum tam regularibus quam secularibus.
Statuta [8] predecessorum nostrorum alias publicata nichilominus statuto presenti confirmantes, ipsa etiam cum nostris presentibus statutis precipimus et mandamus ab omnibus inviolabiliter observari sub penis in eisdem contentis eaque a rectoribus ecclesiarum regularibus et secularibus, quibuscumque recipi et haberi precipimus et mandamus ut infra et quater in anno videlicet in commemoracione animarum et in festo beati Stephani, in secunda feria Pasche et in secunda feria Pentecoste; ut futuris provideatur periculis in eorum ecclesiis presente populo publicari et ipsas integraliter et inteligibiliter explicari sub pena nostro arbitrio infligenda et aliis in statutorum predictorum serie constitutis.
(16) Constitucio quomodo in questionibus possit bis redimi contumacia et non ultra.
Quia vero nulli subterfugi litigantes per subterfugii lites protelant eorum contumacias pluries redimenda, eorum caliditati obviantes, statuimus et ordinamus ut, si quis in curia nostra contumax fuerit et dictam suam contumaciam redimere voluerit, quod teneatur cavere idonee de iudicio sisti et de iudicato solvendo et, si ex eadem de causa in contumaciam remandaverit, et eam iterato redimere voluerit, duabus vicibus et non ultra audiatur, sed contra eum tamquam contra contumacem, vicarius noster procedat, habita de debito plena fide.
(17) Constitucio quomodo non debet offerri libellum nisi petita excedant numerum centum solidorum imperialium.
Item ne partes fessentur in expensis, statuimus et ordinamus ut, si res in curia nostra petita centum solidos imperialium non excedat, pro notorio libellus non detur sed actor sumarie suam peticionem simpliciter curie nostre redigat vel redigi faciat in actis.
(18) Constitucio quomodo infra mensem a tempore oblate peticionis numerandum lis debeat constestari.
Item ne lites immortales fiant, statuimus et ordinamus quod in curia nostra in quacumque causa, lis infra mensem a tempore oblate peticionis computandum debeat contesgari et, si per actorem reum volentem fatigare laboribus et expensis sicut experientia quam plurimum est compertum staterit, quominus infra dictum terminum lis contestetur, ipse actor a causa sua cadat et erga eum in expensis condampnetur; et ipse reus a peticione victi actoris absolvatur et contra eum, ut super dictum est, lis pro contestata habeatur; si vero per ipsum reum steterit quominus actorem, ut super dictum est, lis pro contestata habeatur et contra eum in causa in lite contestata procedatur.
(19) Constitucio quod questio .XX. solidorum et infra de iure iurando decidatur.
Item statuimus quod, si lis fuerit viginti solidorum imperialium vel infra, ipse vicarius ipsam litem de iureiurando decidere possit.
(20) Constitucio de decimis, primitiis et novalibus iporiensis Ecclesie et diocesis.
Quia nonnulli domini temporales curiam nostram ecclesiasticam inpedire et perturbare nituntur, eorum falcem in messem alienam mittere non verentes, nonnulli etiam res bona census decimas, primicias, novalia et cetera quam plurima iura nobis et Ecclesie nostre iporiensis spectancia et ceteris ecclesiis sibi submissis pertinentia et spectancia et ceteris ecclesiis sibi submissis pertinentia et spectancia occultare, celare et retinere non verentur, dictam Ecclesiam nostram iporegiensem et ceteras ecclesias sibi submissas earum iuribus spoliande; ordinamus et statuimus et vobis omnibus et singulis in virtute sancte obediencie iniungimus et sub excommunicacionis pena precipimus, quatenus singuli virorum in ecclesiis vestris omnes et singulos moneatis predictos tribus diebus dominicis et festivis continuis, populo astante, ad divina quatenus a dicta perturbacione desistant res, bona, decimas, primitias, census, novalia et cetera quecumque ut supra nobis et Ecclesie nostre et ad ceteras ut premittitur spectantes et spectancia nobis et procuratori nostro et rectori illius Ecclesie cuius affuitur, infra diem ultimam ipsorum tirum dierum feriatorum revellent et consignent et si in predictis contumaces fuerint vel rebelles, ipsos omnes et singulos in dictis vestris ecclesiis, omnibus diebus ferialis, quibus vos divina contigerit celebrare candelis accensis et demum extinctis et campanis pulsantibus, semel in missarum solempniis excommunicatos publice nuntietis et si dictam excommunicacionis sentenciam per mensem sustinuerint animo indurato, ter in missa semel ante evangelium, post evangelium et semel in fine, videlicet post communionem, ut super excommunicatos per totum annum donec contrarium receperitis in mandatis a vicario nostro publice nuntietis.
(21) Constitucio quomodo legata ad pias causas debent infra mensem execucioni mandari nisi per defunctum aliter fuerit provisum.
Item statuimus et monendo ordinamus et sub penis predictis iniungimus quatenus omnes et singulas personas in perrochiis vestris et earum limitibus commenentes omnes et singulos cuiuscumque status et condicionis existant ut volunctates eorum quibus successerunt et ordinaciones et maxime legata ad pias causas relicta, infra mensem, nisi per defunctum aliter fuerit provvisum, adimpleant et observant a tempore vestrarum monitionum numerandum; notarios vero ordinaciones, testamenta et voluntates predictorum apud se habentes et habere scientes, infra dictum mensem eas nobis vel procuratori nostro et hiis quibus pertinuerint manifestant et revellent; aliter omnes et singulos, quos, lapso dicto termino, sentenciam excommunicacionis innodamus, eos excommunicatos in vestris ecclesiis publice mandabimus nuntiari.
(22) Constitucio quomodo questores non permittantur predicare in ecclesiis sine literis sigillo episcopali sigillatis.
Item vobis et vestrum singulis excommunicacionis pena subiungimus et prohibemus ne in ecclesiis vestris aliquos sine litteris nostris a nobis verisimiliter emanatis, nullatenus admittatis questores.
Propterea nos dominus episcopus, tam predecessorum et aliorum superiorum nostrorum, quam provincialium et sinodalium constitucionum et statutorum, tenorem et formam que quidem hactenus diutius fuerint publicate, vobis et vestrum singulis ad reductum memorie, constituciones infrascriptas iterum publicamus ed duximus publicandas.
(23) Constitucio quomodo omnes et singuli clerici tam civitatis iporegie et diocesis, concubinas, amasias seu focharias infra quindem dies post publicacionem a se debeant amovere.
Item monemus primo, secundo, tercio et peremptorie terminis, omnes et singulos clericos tam civitatis iporegie quam diocesis cuiuscumque dignitatis, ordinis seu condicionis existant, quatenus concubinas, amasias su focarias, usque ad quindecim dies a publicacione presentium, a se removeant, illas vel alias de cetero nullatenus admissuri nec ad eas accedant; alioquin in ipsos et ipsorum quemlibet et singulos presentis constitucionis auctoritate ad penas suspensionis beneficiorum et alias penas acriores procedemus si et quantum meruerint protervitas eorundem.
(24) Constitucio quomodo nullus clericus cum muliere quam habuit concubinam vel amasiam, conloquium habere debeat in loco publico vel privato.
Item statuimus ut nullus clericus nostre iurisdictioni subiectus, cum muliere quam pro sua retinuit concubina, seu amasia vel de qua habeatur suspectus, conloquium habeat in publico vel privato, ut omnis suspicio et delinquendi occasio auferatur sub pena nostro arbitrio auferenda.
(25) Constitucio ne aliquis clericus, iporegiensi diocesi subiectus, intrare debeat tabernam nisi fuerit in itinere constitutus.
Item firmiter inhibemus ne aliquis clericus nostre diocesi ac nostre iurisdictioni subiectus, tabernam intret causa bibendi, nisi fuerit in itinere constitutus, sub pena nostro arbitrio inferenda.
(26) Constitucio ut nullus clericus nostre iporegiensis diocesis, debeat ludere ad axardum aleas vel taxillos.
(27) Constitucio ut nullus clericus iporiensis diocesis filios ex fornicatione susceptos, secum in divinis officiis presumat.
Item statuimus ut nullus clericus nostre diocesis nobis subiectus, filium seu filios ex fornicatione susceptos, secum in divinis officiis retinere presumat, sub pena nostro arbitrio inferenda.
(28) Constitucio illorum qui, pro maioribus criminibus seu peccatis, a sacerdotibus ad episcopum, pro obtinenda absolucione, sunt remittendi.
Item precipimus ut sacerdotes, in confessione, maiora maioribus reservantes, mittant ad episcopum penitentem propter omicidium; item blasphemos Omnipotentis Dei et beate Marie et Sanctorum; item propter factam litterarum falsitatem; item propter incestum; item propter lapsum carnis… culis cum brutis; item propter violationem cimiteriorum et ecclesiarum; item mittendi sunt ad episcopum heretici et scismatici, sortilegii divinatores, et huiusmodi et qui ad eos accedunt; item qui de sacramentis Ecclesie sortilegia commiserunt vel ad hoc consilium prestiterunt vel qui abortivum facere prescripserant ut fieret modo aliquo procurant; item clerici pro irregularibus factis, sunt ad episcopum mittendi; item in rectores manuum, in clericos vel in quoscumque religioso; item propter simoniam; item qui, sine prima tonsura, aliquem ordinem receperit; item qui sanguinis iudicio interfuit, item qui auxilium, consilium, auctoritatem in aliquo impendit, unde mors hominis vel membrorum mutilatio est secuta sive in aliquo occasio sive causa fuit; item qui litteras dictat scribit vel legit vel aliquid adminiculum ad hoc prestat ut aliquis mutiletur ad episcopum est mittendus.
Item clerici vel presbiteri qui suspensi promoti sunt vel qui excommunicati celebraverunt divina.
Item sacerdos cuius negligentia aliquid circha sacramentum altaris inhonestum quoquomodo evenit ad episcopum debet mitti.
(29) Constitucio quomodo festa Sanctorum Martirum Savini, Bessi et Teguli, in civitate iporegie et diocesi debeant celebrari et celebrantes haberent hunc .XL. dies de indulgencia si interfuit officiis, addendo quod festa .XII. Apostolorum et quatuor evangelistarum et quatuor doctorum, scilicet Gregorii, Ambrosii, Augustini et Ieronimi in dictis civitate et diocesi devote debeant celebrari.
Item statuimus et firmiter ordinamus ut in festo inclitorum, gloriosorum Martirum Savini, Bessi et Teguli, patronorum nostrorum, in civitate et diocesi nostris fiat duplex festum et quilibet qui interfuerit officiis, quadraginta dies de iniunctis sibi penitentiis, si vere penitentes fuerint et confessi in Domino, misericorditer relaxamus et similem indulgentiam etiam confirmamus, ut super cuiquidem statuto dixtricte adiciendo precipimus et in virtute sancte obedientie, in dictis civitate et diocesi nostris ipsa festa gloriosorum predictorum Martirum a cunctis cristianis colenda per loca queque adicientes in super et precipientes, omnium Apostolorum, quatuor evangelisyarum et quatuor doctorum videlicet Gregorii, Ambrosii, Augustini et Ieronimi, festa in dictis civitate et diocesi nostris et alia supradictorum Martirum patronorum nostrorum et defensatorum civitatis et diocesis nostrarum, pie, devote et solemniter celebrari.
(30) Constitucio de clandestinis matrimoniis.
Item ad terciorem rei memoriam de clandestinis matrimoniis, quod hactenus est reservatum, inviolabiliter sub penis in statutis et constitucionibus de ipsis contentis, precipimus observari.
(31) Constitucio quomodo de decimis solvatur ad minus quinta decima pars, nisi aliud per privilegium ostendatur.
Item cum nonnulli ecclesiis et locis nostre diocesis, inter eisdem ecclesiis subiectos et locorum ipsroum personas pro solucione decimarum etiam de nobis debitis diversis modis et sepiusquestio habeatur, eo quod aliqui ipsorum locorum sue salutis immemores ecclesiis ac ipsarum rectoribus quibus pertinent decime ac nobis multum minus aliis et etiam minus solito, in grave dampnum et preiudicium dictarum ecclesiarum rectorum et aliorum ad quos pertinet, ut est dictum, persolvint ut malitiis ipsorum talium obviare cupientes et eorum anime saluti, prout convenit providere; hac presenti constitucione statuimus ut omnes et singuli decimas debentibus quibus, super de quibus iura tam divina quam humana decimas solvi precipiunt, quintam decimam partem ad minus persolvatur et deinceps solvere teneantur nisi per privilegium sedis apostolice, per composicionem factam cum hiis ad quos de iure vel consuetudine pertinent decime, huiusmodi cum nostra tamen ac predecessorum nostrorum auctoritate [9] et consensu aliter fuerint convicti, sub excommunicacionis pena.
(32) Constitucio quod nulla persona audeat corpus cuiuscumque defuncti levare, recipere vel deferre, nisi prius vocato proprio sacerdote, de cuius perrochia fuerit defunctus.
Item presenti constitucione prohibentes, inhibemus quod nullus cuiuscumque status vel condicionis existat, audeat vel presumat in nostris civitate et diocesi corpus alicuius defuncti recipere vel deferre, suscipere vel levare seu levari facere, nisi vocato prius proprio sacerdote, de cuius perrochia fuerit defunctus et nisi cognito prius ad quem debet ipsius sepultura de iure pertinere sub excommunicacionis pena, quam ex nunc, si contrafacere presumpserit, super quibus nos primo, secundo, tercio et peremptorie, hac nostra presenti sinodali constitucione monemus incurrant, aliter pro nostro arbitrio puniendi.
(33) Constitucio quod omnes abbates, priores et alii clerici, infra quatuor menses post publicacionem constitucionum, debeant penes se habere per manum notarii nostri, una cum aliis constitucionibus factis a nostris predecessoribus nostre iporegiensis Ecclesie.
Item districte precipimus quod omnes abbates, priores, prepositi plebani et alii ecclesiarum rectores civitatis et diocesis nostre, has nostras constituciones, infra quatuor menses a tempore publicacionis presentium, una cum aliis predecessoriis, ut super proxime de manu notarii et scribe nostri infrascripti, per quem scribi et recepi, precipimus publicum instrumentum habeant et recipiant ipsas que legant et exponant sibique legere faciant et exponi, ne ipsarum transgressores pretextu ignorancie se valeant excusare sub nostro pena arbitrio inferenda.
(34) Constitucio quomodo quilibet clericus beneficium obtinens ecclesiasticum, ad quem pertinet ad sinodum venire, annis singulis [10] venire debeat, et teneatur die martis post quindenam Pasche, nisi fuerit impedimento legiptimo impeditus, et tunc aut per certum nuntium aut per suas litteras se excusat.
Item presenti constitucione est decretum quod quilibet clericus obtinens ecclesiasticum in nostris civitate et diocesi iporegie ad quem pertinet ad sinodum veniendi, annis singulis ad sinodum per se accedere personaliter teneatur, deinceps die martis proxime subsequenti quindenam post dominicam Pasche quam diem tam presentibus quam absentibus, edicto presenti sinodali, ex nunc statuimus et ordinamus veniendi pro singulis annis in futurum sub excommunicacionis pena; qua quidem die martis per nos aut vicarium nostrum auctoritate Dei intendimus iugiter celebrare sinodum predictum; quare, si infermitate vel alio iusto impedimento, quis artetur non veniendus ex infirmitate, vel impedimentis huiusmodi, nobis aut vicario nostro, per suas litteras aut nuntium alium certum, destinare non postponat, alioquin contra eos qui rebelles fuerint, hinc edicto ad dictam excommunicacionis penam procedemus iusticia mediante.
(35) Constitucio de cathedratico ipsa die integre persolvendo, sub excommunicationis pena.
Item ipsa die martis sinodalis cathedraticum, ut moris est, plenius solituri, sub excommunicacionis pena.
(36) Constituciones supradictas debent habere clierici supradicti, et ipsas ipso die debent presentare in sinodo.
Constituciones supradictas debent habere clerici supradicti, et ipsas ipso die debent presentare in sinodo.
Constituciones predictas, quas tunc habere debebunt, ut super etiam tunc nobis aut vicario nostro presentaturi sub scriptas manu ipsius notarii, ut est moris et eius signo apposito consueto.
(37) Constitucio quod omnes presbiter et clerici studeant eorum posse recuperare bona et iura ecclesiarum et beneficiorum suorum infra annum.
Item volentes quantum possumus ecclesiis nobis subiectis subvenire, vobis omnibus et singulis precipimus et iniungimus quatenus res et bona et iura ecclesiarum vestrarum, per alienas personas occupata, infra annum totis vestris viribus recuperasse et ad ecclesias vestras reduxisse procuretis, que si forte vel propter alicuius vestri inopiam, vel propter impotenciam, vel ob aliam iustam causam nequiveritis adimplere, dicta occupata vel ipsorum occupatorum nomina cum dicta causa, in proxima sinodo sequenti, in scriptis apportare curetis ut, quando nobis fuerit possibile, dictis vestris ecclesiis subvenire possimus.
(38) Constitucio quod unusquisque perrochianus teneatur semel in anno confiteri cum suo proprio sacerdote.
Item, quia qui super pauca fidelis fuerit constituetur super multis, et medicus, morbo comperto, infirmanti congruam debet administrare medelam, cum de animabus nobis subiectis simus rationem reddituri canonica sanctione dicente, statuimus et ordinamus quod omnes utriusque sexus, saltem semel in anno confiteatur peccata sua proprio sacerdoti, et recte recipiat corpus Christi; aliter non sit confitenti nec recipienti nisi causa legiptima fuerit excusandus et de consilio sui sacerdotis abstineat a receptione corporis Christi, si ipsum mori contingat, ecclesiasticam sepulturam talibus possit irreheprensibiliter denegare, vobis omnibus et singulis iniungentes, quatenus inter cetera statuta ut super presens statutum personis vobis subiectis sepius intimare curetis.
(39) Constitucio quod nullus sacerdos dum celebrat missa, patinos sive zoccholas in pedibus debeat habere.
Item firmiter prohibemus ne quis sacerdos, dum missam celebrabit, ad altare cum patinis, zocholis sive pianetis accedat, nec diaconus evangelium nec subdiaconus epistolam decantare debeant cum eisdem.
(40) Constitucio quod nullus religiosus admittatur in compatrem sine licencia domini episcopi.
Item statuimus et ordinamus quod nullus religiosus admittatur ad compaternitatem cuiuscumque habitus existat sine licencia domini episcopi, vel eius vicarii generalis; aliter si contrafecerit, pro qualibet vice idem presbiter unum florenum et penam excommunicacionis incurrat.
(41) Constitucio quod nullus sacerdos audeat duas missas in una die celebrare, sine licencia domini episcopi vel eius vicarii.
Item statuimus et ordinamus quod nullus sacerdos audeat duas missas celebrare in die, nisi urgente magna causa necessitatis in casibus a iure expressis, sine licencia domini episcopi vel eius vicarii generalis, sub pena viginti solidorum, pro qualibet vice qua contrafactum fuerit.
(42) Constitucio quod quicumque extiterit excommunicatus per unum annum, cadat in penam decem florenorum applicandorum camere episcopali.
Item statuimus et ordinamus ut quicumque clericus sive laicus in excommunicacione extiterit per annum, in penam sui contemptus et inobedience et pro omnibus expensis factis, ultra penas iam statutas, eo ipso cadat et incidat in penam florenorum decem pro camera episcopali.
(43) Constitucio quod nullus excommunicatus aggravetur infra mensem.
Item statuimus et ordinamus quod nullus excommunicatus aggravetur ante mensem sed pro qualibet ebdomada solvat pro contemptu et contumacia solidos quinque, ut citius ad ecclesiam redeat.
(44) Constitucio contra exemptos religiosos manus violentas iniacent in personas ecclesiasticas.
Item statuimus et ordinamus quod quilibet religiosus, exemptus, mendicans, cuiuscumque habitus vel religionis existat, manum violentam in personam ecclesiasticam subiectam ipsi domino episcopo iniacens, ipso facto excommunicacionis sentenciam incurrat etiam si in locis exemptis talia perpetraverit et cum hoc constiterit, facta denuntiacione per totam diocesim nullus eundem excomunicatum admittat ad divina ante absolucionem episcopalem, sub pena quinque librarum pro qualibet vice que contrafactum querit.
(45) Alia constitucio contra religiosos.
Item statuimus et ordinamus quod si quis religiosus in personam laicam manum iniecerit seu contraxerit racionem rei vel alias deliquerit, cum facile non possit ad eius superiorem habere recursum, ad hoc ut eius temeritas saltem indirecte compescatur, episcopus vel eius officialis, cum super hoc fuerit requisitus, inhibeat omnibus creditoribus ipsius delinquentis sub pena excommunicacionis ut nullatenus ei respondeant de debitis donec ipsi eorum creditoribus satisfecerint et leso et offenso satisficiant per subtractiones communionis illorum perrochianorum de cuius perrochia est ille iniuratus et offensus.
(46) Item alia constitucio contra religiosos.
Item statuimus et ordinamus quod postquam episcopus vel eius officialis fecerit per suas ecclesias eius diocesis aliaquam alicuius ordinis, excommunicatum esse manifestum et religiosi sui ordinis vel alterius ad divina admiserint, post factam eisdem religiosis notificacionem per episcopum vel eius officialem, non obstante allegacione previlegii vel exemptionis que causam delinquendi non prebent imo reatus omnem honorem excludunt cum horum pretextu flagitiorum crescere non debet auctoritas quod omnes sacerdotes teneantur et debeant sub pena excommunicacionis precipere suis perrochianis ne quomodo libet dent elimosinas vel ad questam ne admittant et ipsi ad officia precipiant in eorum ecclesiis donec passo et offenso satisfecerint et secundum quantitatem debiti et excessus ab episcopo penitenciam recipiant vel eius officiali absolucionis beneficium meruerint obtinere et relaxacionem sic temere veniendo contra iuris disposicionem et episcopalis curie ordinacionem.
(47) Item alia constitucio contra religiosos.
Item cum de iure esse dignoscatur quod continentia cause dividi non debet et uno et eodem iudicio et facilius coram eodem iudice saltem propter perplexitatem et scandalum tollendum questiones dirimuntur tractantur et diminantur et actoris et rei eadem debet esse conditio habilitate iudicis subsistente, et sicut desiderat actor ut sibi fiat iusticia, eodem modo reconvenienti in sua iusticia tenetur, respondere; hinc est quod religioso quidem convenientes, suos quod pretendunt detores ab eisdem reconvenienti dicunt respondere non teneri, previlegia et exemptiones allegantes, unde per has presentes statuimus ut tales religiosi cuiuscumque ordinis et religionis existant, quacumque exemptione vel privilegio muniti, coram eodem iudice respondere teneantur, coram quo iusticia petunt et convenire etiam possint ut de iuris disposicione cavetur etiam principaliter racione rei de qua agitur racione delicta commissi in loco exempto vel non exempto, in personam et rem non exemptam et sic racione contractus potissime quando sine magno labore et difficultate ad eorum superiores non possunt adire et etiam hoc ut in suis sceleribus compescatur maioribus scandalis obvietur et bona fide cum eis contrahentibus succurratur.