(A1) STatuta renovantes antiqua sub excommunicationis poena et in virtute sanctae obedientiae statuendo praecipimus, quod in castris, et villis, et locis, ac parochiis dioecesis Ruthenensis, in quibus clericos vel ecclesiasticas personas, vel eorum bona mobilia vel immobilia, seu pignora contra voluntatem ipsorum, seu homines vel mulieres ecclesiarum injuste occupata, capta, arestata seu sazita per saecularem vel laicalem potentiam absque nostri vel officialis nostri licentia constiterit detineri, tamdiu cessetur penitus a divinus, quousque pristino statui fuerint plenarie restituta, et hoc idem servetur in locis in quibus occupatores, vel pignoratores hujusmodi praesentes extiterint, si requisiti dicta bona seu pignora vel personas pristino statui non restituerint sine mora. 
Capellani vero et clerici qui contra praedicta non cessarint, praeter poenas a jure statutas, juxta nostrum vel officialis nostri arbitrium, poena pecuniaria vel alia punientur, in pios usus et licitos convertenda. 
(A2) Item, perpetuo prohibemus edicto, ne aliquis praedicare, vel confessiones audire praesumat, nisi auctoritate legitima pertineat ad eumdem vel mittatur ab illo qui mittendi ad haec habeat potestatem; nec aliquis de poenitentiariis nostris, vel aliis quibus etiam casus episcopales duximus committendos, a sententiis interdicti, suspensionis, vel excommunicationis latis a nobis vel officiali nostro seu provinciali concilio, vel hujus ecclesiae synodali quemquam absolvere praesumat, nisi super hoc a nobis vel officiali nostro mandatum receperit speciale, alioquin absolutionem talem decernimus non tenere. 
(A3) Nullus beneficium ecclesiasticum nisi coram nobis resignare praesumat. 
(A4) Moneant suos subditos capellani, ne vota promittant, nisi cum magna deliberatione et consilio sui sacerdotis, et maxime mulieres sine maritorum suorum assensu. 
(A5) Sacerdotes audito suorum parochianorum obitu statim illos absolvant. 
(A6) Quaestores non permittantur sanctuaria ferre, nec in ecclesiis vel alibi praedicare, nisi ea solummodo quae in litteris suis continentur, cum veris sigillis domini papae vel legatorum suorum vel domini archiepiscopi Bituricensis, vel nostro vel officialis nostri sigillatis, nec ab eisdem quaestoribus occasione faciendi quaestam per capellanos quicquam exigatur. 
(A7) Instruatur populus quod simplex fornicatio est peccatum mortale. 
(A8) Sacerdotes parochiales diebus dominicis, et festivis populo sibi commisso praedicent verbum Dei, et maxime contra illa peccata quae frequenter in suis parochiis committuntur. 
(A9) Prohibemus ne sacerdotes habentes manus debiles audeant celebrare, nec missas quas injunxerint celebrent nec tricennarium, nec annuale. 
(A10) Si quis factus furiosus, parochialis sacerdos propinquos furiosi moneat, ut illum ita custodiant, quod in se ipso vel in aliis saevire non possit; alioquin adeatur dominus temporalis, ut ad hoc illos qui ad hoc tenentur distringat. 
(A11) Praecipimus ut proximior capellanus mortem vicini rectoris vel capellani statim ad expensas nostras nobis vel officiali nostro notificare procuret. 
(A12) In locis ubi sunt parochiales ecclesiae insimul et capella, non celebretur publice in capellis. 
Dominicis diebus et festivis quousque parochialis sacerdos praecepta denuntiaverit, ut est moris. 
(A13) Ecclesiarum gravamina deprimentes qui in levandis procurationibus frequenter occurrunt sub poena suspensionis et excommunicationis, et in virtute sanctae obedientiae, et sub poena quinque Ruthenensium applicandorum fabricae ecclesiae Ruthenensis. 
Prohibemus, quod nulli capellani, vel clerici, vel laici nobis vel archidiaconis, vel archipresbyteris nostris visitantibus, praeter quam illi qui sunt de familia nostra et ipsorum, in procurationum refectione remaneant, seu existant, nisi per illum qui procurationem exhibet specialiter fuerint invitati; et si tunc forte nos vel archidiaconi, vel archipresbyteri nostri ultra terminum statutum equitaturas duxerimus vel duxerint, seu personas, procuratio ultra debitum numerum auctoritate propria denegetur, et sententia excommunicationis, interdicti, vel suspensionis si eam propter hoc proferri contingat, nullius penitus sit momenti. 
(A14) Licet religiosi exemti a jurisdictione ordinariorum judicum regulariter eximantur a jure, in quibusdam tamen casibus videlicet cum in loco non exemto delinquunt vel contrahunt, vel aliqua possident, et etiam ratione ecclesiarum et capellaniarum suarum non exemtarum, et cum aliquid tenent ab ordinariis, coram ipsis respondere tenentur: in quibus casibus cum aliquis per exemtos oppressus fuerit, ad nos vel officialem nostrum contra ipsos recurrat pro justitia obtinenda, et ad hoc per nos vel officialem nostrum ipsos per censuram ecclesiae compellemus; et si forte sententias nostras vel officialis nostri propter hoc in se latas renuerint observare, de quo sacerdotes parochiales nos certificare procurent, ipsos ut inobedientes et irregulares, prout de jure fuerit severiter puniemus. 
(A15) De Judaeis statuimus, ut in civitatibus et castris et aliis locis insignibus, et non in aliis habitare permittantur, et ut omni tempore in medio pectoris rotam portent, ut propter hoc a populo christiano discernantur, et in diebus lamentationis, et Dominicae passionis in publicum non procedant, nec occasione puerorum suorum vel alia qualibet causa in suis domibus nutrices aut servientes teneant Christianos, nec in diebus dominicis et festis praesumant publice operari, nec carnes suas vendant, vel eas comedant in quadragesima publice seu aliis diebus in quibus ab esu carnium abstinent Christiani; et si contra hoc fecerint, Christianorum participatio in commerciis et aliis, eis usque ad satisfactionem condignam denegetur. 
Illud quoque praecipimus, ne carnes refutatas a Judaeis vendat aliquis Christianus, et ut omnes Christiani vitent convivia Judaeorum, nec illos ad sua convivia Christiani admittant, nec Judaeorum azyma comedant nec cum eisdem in domibus habitent, aut in eorum balneo se lavent, nec tempore infirmitatis sub Judaeorum cura se ponant, nec ab eis recipiant medicinam, nec super Christianos bailiviam vel alia publica officia habere permittantur. 
(A16) Item, volumus et districte praecipimus, quod nullus invitos Judaeos, vel paganos, vel alios infideles ad baptisma venire compellat: si vero volentes fuerint baptizati, non propter hoc eorum bona domini accipiant eorumdem, licet non obstante baptismo dominis suis Christianis facere teneantur servitia consueta. 
Si autem eorum domini sunt infideles, a servitute illorum per baptismum penitus liberantur. 
(A17) Statutum est et praeceptum in constitutionibus provincialis concilii Bituricensis quod ipsae constitutiones semel in anno perfecte in synodo perlegantur. 
(A18) Licet omni tempore sit a ludis et choreis abstinendum, praecipue tamen districtissime suis subditis praecipiant abstinere ab istis in festo Paschae, et omni die recepto Corpore Christi cum duobus diebus sequentibus ob reverentiam Dominici Corporis statim sumti, et etiam omni tempore ab istis infra ecclesias et cimeteria praecipiant abstinere. 
(A19) Idem ex concilio per dominum papam CLEMENTEM quintum celebrato Viennae majorem ipso facto excommunicationem qui sequuntur incurrunt: videlicet illi qui ab ecclesiis vel personis ecclesiasticis pro rebus propriis quas non negotiandi causa deferunt aut deferri faciunt vel transmittunt pedagia, vel guidagia suo vel alieno nomine exigunt vel extorquent. 
Item et illi qui interdicti tempore in casibus non concessis a jure, defunctos, aut qui excommunicatos publice aut nominatim interdictos, vel usurarios manifestos scienter in cimeteriis sepelire praesumunt. 
Item, religiosi qui novalium aut alias decimas ad eos ex causa legitima non spectantes sibi appropriare aut usurpare praesumserint, seu qui de animalibus familiarum aut pastorum, vel aliorum, nec animalia ipsa eorum immiscentium, seu qui de animalibus in fraude ecclesiarum in pluribus locis emunt, emtaque tradunt venditoribus vel aliis ab ipsis tenenda. 
Seu qui de terris quas tradunt aliis excolendas decimas ecclesiis solvi non permittunt, aut prohibuerunt, nisi requisiti per eos quorum interest destiterint infra mensem, aut si de usurpatis et damnis non satisfecerint infra duos menses, ab officiis et beneficiis donec destiterint et satisfecerint sint suspensi, non habentes vero administrationes et beneficia eisdem casibus sunt excommunicati, non obstantibus privilegiis quibuscumque. 
Item et monachi aut regulares canonici administrationem aliquando non habentes, qui ad curias principum absque speciali praelatorum suorum licentia se transferre praesumunt, aut suis praelatis aut monasteriis damnum aliquod inferunt, excommunicationis incurrunt sententiam ipso facto. 
Item, et illi qui impediunt ordinarios monasteria monialium suae dioecesis visitare. 
Item, mulieres Beguinae vulgariter nuncupatae, quae quasi perductae in mentis insaniam de summa Trinitate et divina essentia disputare et praedicare, aut circa articulos fidei et ecclesiastica sacramenta opiniones catholicae fidei contrarias introducere praesumunt, licet statum hujusmodi assumtum sectentur vel assumant de novo. 
Item, religiosi qui aliquas mulieres praedictum statum dudum assumtum sectantes, aut de novo assumentes quocumque modo admittunt, ipsis super eo sectando vel assumendo praebentes ullo modo consilium, auxilium vel favorem. 
Item, et scienter in gradibus consanguinitatis et affinitatis constitutione canonica interdictis, et religiosi et moniales et clerici et in sacris ordinibus constituti de facto matrimonia contrahentes. 
Item, et inquisitores haereticae pravitatis, si odii, gratiae vel amoris, lucri aut commodi obtentu contra justitiam et conscientiam suam obmiserint contra quemquam procedere ubi fuerit procedendum super hujus pravitate, et si eodem obtentu pravitatem ipsam, vel impedimentum sui officii alicui imponendo, eum super his quoquomodo vexare praesumserint: si episcopi fuerint, suspensionem per triennium; alii vero excommunicationis sententiam eo ipso incurrant, a qua excommunicationis sententia qui eamdem incurrerint, nisi per Romanum pontificem nequeunt, praeterquam in mortis articulo, et tunc satisfactione praemissa, absolutionis beneficium obtinere. 
Item, excommunicati sunt potentes, capitanei, rectores, consules, judices, consiliarii et quivis alii officiarii qui de cetero statuta facere, scribere, vel dictare praesumserint quod solvantur usurae, vel quod solutae cum repetantur, non restituantur plene ac libere, si scienter secundum hoc praesumserint judicare. 
Eamdem etiam incurrunt sententiam qui nec statuta hujusmodi hactenus edita de libris communitatum suarum, si super hoc habeant potestatem, infra tres menses deleverint, aut si secundum statuta ipsa sint consuetudines, effectum eorum habentes quoquomodo praesumserint observare. 
Item, excommunicationem eo ipso incurrunt religiosi, qui clericis et laicis sacramentum unctionis extremae, vel Eucharistiae ministrare, matrimonia vel solemnisare praesumunt non habita super his parochialis presbyteri licentia speciali. 
Item, et religiosi qui excommunicatos a canone praeterquam in casibus a jure expressis, vel ex privilegiis sedis apostolicae concessis eisdem a sententiis per statuta provincialia aut synodalia privilegiatis, seu ut verbis eorum utamur, a poena et a culpa absolvere quemquam praesumserint, excommunicati sunt ipro facto, dumtaxat per sedem apostolicam absolvendi: quos locorum ordinarii, postquam de hoc eis constiterit, debent facere excommunicatos publice nuntiari, donec de eorum absolutione ipsis fuerit facta fides, nullo religiosis eisdem super hoc exemtionis vel alio privilegio suffragante. 
Ipsis etiam religiosis in virtute sanctae obedientiae et sub interminatione salutis aeternae in dicto concilio inhibetur, ne in sermonibus suis praelatis ecclesiarum detrahant, nec laicos retrahant ab ecclesiarum suarum frequentia vel accessu, nec indulgentias pronuncient indiscretas. 
Neque cum intererunt actionibus testamentorum, a restitutionibus debitis, aut a legatis matricibus ecclesiis faciendis retrahant testatores, nec legata vel debita, aut male ablata incerta, sibi aut aliis singularibus sui ordinis fratribus vel conventibus in aliorum praejudicium fieri vel erogari procurent, et quod in casibus sedi apostolicae, vel locorum ordinariis reservatis quemquam absolvere non praesumant. 
Qui vero scienter postposuerint confitentibus conscientiam facere de solvendis decimis, ab officio praedicationis tamdiu maneant suspensi, donec confitentibus ipsis, si hoc ipsis dicendi facultatem commode habuerint, conscientiam fecerint, exinde excommunicationis sententiam incursuri ipso facto qui praedicare praesumserint, praedicta negligentia non purgata. 
Ad religiosos tamen monasteriorum vel ecclesiarum decimas percipientium poenae hujusmodi non extendantur. 
Item, si quis suadente diabolo in hoc sacrilegii genus prorumpit, quod ejus pontificem injuriose vel temere percusserit aut ceperit, vel banniverit, vel hoc mandaverit fieri, aut facta ab aliis rata habuerit, vel socius in his fuerit faciendis, aut consilium in his dederit vel favorem, seu scienter defensaverit facientem, est in illis de praedictis casibus anathematis mucrone percussus, in quibus excommunicationem per antiquos canones non subiret, praeter alias poenas constitutione novissima comprehensas, a qua non potest praeterquam in mortis articulo citra sedem apostolicam absolvi. 
Item, transgressores constitutiones quae mendicantibus domos ad habitandum vel loca quaecumque de novo recipere aut recepta nunc vel mutare, vel ea transferre in alios cujusvis alienationis titulo interdicit. 
Illi etiam religiosi, qui aliqua, ut audientes a decimarum ecclesiis debitarum solutione detrahant, in sermonibus suis vel alibi proferre praesumunt, excommunicationis sententiae subjaceant ipso facto. 
Item, excommunicati sunt religiosi, qui exquisitis coloribus non servant interdictum, aut cessationem divinorum, ubi cathedralem aut loci matricem ecclesiam viderint, et sciverint hoc servare; cum moderamine tamen decretalis Alma. 
Item, quicumque qui in locis interdicto ecclesiastico suppositis quemquam de cetero divina celebrare officia quomodolibet cogere, aut aliquos vocare, aut cogere, ut ibi divina audiant, nec non excommunicati publice et interdicti, qui in ipsis ecclesiis a celebrantibus ut exeant moniti remanere praesumserint, incurrunt excommunicationis sententiam eo ipso, a qua non possunt absolutionis, nisi per sedem apostolicam beneficium obtinere. 
Item, religiosi et clerici, qui aliquos ad vovendum, jurandum, vel fide interposita seu aliter promittendum inducunt ut sepulturam apud eorum ecclesias eligant, vel jam electam ulterius non immutent, ultra poenas alias a jure statutas, eo ipso excommunicationem incurrunt a sede tantum apostolica absolvendi. 
Item, monachi absque licentia suorum abbatum infra septa monasterii arma tenentes. 
Item, Fratres Minores in suis recipientes ecclesiis ad audienda divina officia tempore interdicti fratres et sorores de ordine tertio, quem beatus Franciscus statuit, sunt excommunicati, nec possunt absolvi per alium quam per papam, vel per locorum ordinarios, satisfactione praemissa, qui in hac parte auctoritate apostolica fungi possunt. 
Item, excommunicati sunt inquisitores haereticae pravitatis, et tam ipsorum quam episcoporum seu capellanorum sede vacante commissarii, si praetextu officii inquisitionis, quibusvis modis illicitis ab aliquibus pecuniam extorqueant seu scienter exceptent, aut si ecclesiarum bona ob clericorum delictum praedicti occasione officii fisco applicent, nec possunt absolvi praeterquam in mortis articulo, donec vel a quibus extorserint plene satisfecerint de pecunia sic extorta, nullis privilegiis, pactis aut remissionibus super hoc valituris. 
Rursus etiam sciendum est, quod cum regnum excommunicatum, ecclesia parochia, terra, vel locus alius, universitas, populus, collegium generali interdicto subponitur ab homine, vel a jure, vel quando fit cessatio a divinis propter captionem clericorum, vel ex alia causa justa, cessandum est ibi, salvis sequentibus, a divinis officiis et ecclesiasticis sacramentis, scilicet Eucharistiae, extremae unctionis, ordinum solemniorum, matrimonialium, sepulturae, et ad hoc pertinentium: Sed sacramenta baptismi, confirmationis episcopalis, confectionis chrismatis, et poenitentiae, infirmis et sanis etiam qui sani de causa interdicti culpabiles non fuerint, et Eucharistiae morientium tantum, et praedicatio verbi Dei ibi tunc poterunt celebrari. 
Si autem cullpabiles de causa interdicti de ea satisfecerint, si sint tales quod id facere valeant, vel de faciendo bonos fidejussores seu bona pignora dederint, aut si satisfacere, vel hujusmodi cautiones procurare nequeunt, juraverint quod cum poterunt satisfaciant, et alios culpabiles ad satisfaciendum affectuose inducent, et fideliter circa haec laborabunt; istis servatis, diligenter poenitentiae sacramentum istis culpabilibus erit etiam concedendum. 
Culpabiles autem dicuntur illi propter quorum culpam, dolum vel fraudem latum interdictum vel qui ad perpetrandum delictum, cujus occasione latum est, dederint consilium, auxilium, vel favorem. 
Nec non in praedicto lato generaliter interdicto, et ubi est injuncta cessatio a divinis, poterunt dici divina officia et missae etiam celebrari, clausis januis ecclesiae, vel monasterii, et eorum foraminibus atque fenestris, voce sic submissa, quod de hoc extra non sit auditus, et campanis non pulsatis, excommunicatis et interdictis ac etiam parochianis propriis exclusis per episcopum seu per alium pro ipso praesente extra etiam suam dioecesim existente, suaque familia domestica tantum audiente. 
Et etiam per proprios presbyteros, clericos et religiosos ipsius ecclesiae vel monasterii ipsorum tamen presbyterorum, vel clericorum et religiosorum familiaribus vel aliis extraneis non admissis. 
Item, clerici et religiosi ipsius ecclesiae vel monasterii inculpabiles, qui interdictum ecclesiae servaverint, absque tamen solemnitate aliqua in cimeterio ibi poterunt sepeliri: quia cum tunc communicaretur ipsis vivis infra ecclesiam, ut dictum est, eis communicandum et mortuis. 
In festivitatibus etiam Natalis Domini, Paschae, Pentecostes, et Assumptionis beatae Mariae, apertis januis ecclesiae monasterii, alta voce, ac pulsatis campanis, divina officia solemniter ibi poterunt celebrari, inchoando in primis vesperis, etiam finiendo in completorio inclusive ipsius festi, exclusis excommunicatis majori excommunicatione, vel specialiter interdictis, sed interdictis ex generali interdicto admissis, dum tamen qui ex causa interdicti fuerint culpabiles se altari nullatenus appropinquent, vel jam concesso privilegio suffragante. 
Si autem populus, vel collegium, seu universitas ab homine, vel a jure generali interdicto innodentur, singulares personae hujus populi seu collegii, seu universitatis sunt interdictae: quia tunc ibi vel alibi divinis officiis interesse non possunt, nisi secundum modum sic praedictum. 
Sed si civitas alia, vel locus alius sunt interdicti ab homine vel a jure, habitatores hujus civitatis vel loci qui culpabiles non existunt, poterunt extra ipsa loca licite interesse divinis, dum tamen propter dominum vel rectorem puniendum in eis non fuerint interdicti. 
Si vero singularis persona, clericus, vel laicus ob suum delictum, vel contumaciam nominatim seu specialiter interdicitur, vel clericus suspenditur a divinis officiis, vel simpliciter a divinis ab homine vel a jure; a sacramentis, et divinis officiis, et ab introitu ecclesiae, sed non a communione fidelium est exclusus. 
Excommunicatus autem majori excommunicatione ab his omnibus est exclusus; tenetur tamen quicumque excommunicatus, interdictus, suspensus et irregularis dicere privatim, extra tamen ecclesiam, horas suas canonicas, qui ad hoc antea tenebatur. 
Item, ille qui praeest ecclesiae, seu qui ipsam officiare tenetur, ut publica persona, officia sic in divinis officiis dicendis, sacramentis ecclesiae conferendis, defunctis sepeliendis, si publicum excommunicatum, vel nominatim, vel specialiter interdictum ab homine ad divina officia admittat, sustinendo scienter talem esse in ecclesia, dum ibi aguntur divina officia vel dicuntur, vel tali scienter conferat aliquod sacramentum, vel talem scienter tradat ecclesiasticae sepulturae, est ingressu ecclesiae interdictus a jure quousque illi personae qui talem excommunicavit, vel interdixit satisfecerit de contemtu. 
Et si sic interdictus nec non quilibet excommunicatus majori excommunicatione vel interdictus ab homine, vel a jure, seu suspensus a divinis propter crimen ab homine vel a jure poenam suspensionis ipso facto imponente, durantibus hujusmodi sententiis, infra aliquam ecclesiam, vel extra scienter, ut prius ingerat se divinis in his quae suo ordini sunt annexa, ut si subdiaconus cum manipulo legat epistolam, diaconus cum manipulo et stola legat evangelium, presbyter missas celebret, confessiones audiat, vel ministret alia sacramenta, vel solemniter etiam sine aliquo apparatu tamquam publica persona ecclesiastica officiando dicat divinum officium, vel partem ejusdem; nec non et ille qui scienter celebrat interdictus, nisi ex privilegio vel a jure sit ei concessum, irregularitatem incurrit, super quam citra sedem apostolicam secum non poterit dispensari. 
Incurrens autem aliquam de dictis sententiis caute faciet ut irregularitatem evitet, quod statim antequam praedictis modis ingerat se divinis, ab illa faciat sententia se absolvi. 
Item, sciendum est quod clero solo generaliter interdicto, non est populus interdictus, nec e converso; ideoque populo interdicto, clerici alta voce, pulsatis campanis, et apertis januis celebrare, et divina officia exercere, excommunicatis tamen et interdictis exclusis, et ab ecclesia interim remotis, quod cantantes, vel legentes audire non possint. 
Item, cum civitas vel locus alius sunt interdicti ab homine, vel a jure, celebrari in capella, et sepeliri in cimeterio eidem ecclesiae contiguis non debebit, secus si contigua eidem ecclesiae non existunt. 
Item, si religiosi exemti sciant vel audiant cathedralem vel matricem ecclesiam ab officiis cessare divinis, etiam eodem modo tenentur, alias ipso facto excommunicationem incurrunt. 
Item, sciendum quod interdictum ecclesiae, vel alterius loci relaxari nequeat ad cautelam, tamen per proferentem poterit ad tempus suspendi, et post lapsum temporis, noverit necesse illud cum adhuc duret iterum promulgari. 
Illud autem suspendi non poterit, quod pro delicto proprio vel contumacia in homine est prolatum, sicut et excommunicato suspendi non potest. 
Item, qui celebrat in ecclesia, vel sepelit in cimeterio sanguinis, vel seminis humani effusione pollutis, vel in qua seu ejus cimeterio excommunicati vel interdicti sunt sepulti, vel celebrat etiam scienter praesente excommunicato excommunicatione majori, additis et repetitis hoc casu his quae supra 3. par. 
Item, illi qui praeest ecclesiae continenter, vel celebrat in ecclesia in qua ex statuto hujus ecclesiae cessandum est a divinis, pro captione clericorum vel bonorum suorum ex alia causa per nos vel nostros vicarios vel officiales indicenda cessatione ad tempus interdictum, ut quousque satisfaciat, non tamen, licet peccet istis casibus, irregularis existit: cum propter praemissa non indicatur a jure sententia interdicti, sed solum suspensio organorum, nec est extendenda irregularitas ultra casus expressatos a jure. 
Polluens autem et quicumque cujus culpa cessatur a divinis in ecclesia, ipsi et ejus clericis de interesse ex hoc providenti satisfactione de jure tenetur. 
[1] (B1) Ut religiosi servent decretales, quae ipsos spectant. 
IN primis statuimus, praecipimus, et ordinamus, quod religiosi, cujuscumque status fuerint, capitulum Ne in agro, et alias decretales editas super regularibus institutis, et constitutiones, inviolabiliter custodiant et observent: vel contra eos procedemus taliter, quod caeteris cedet in exemplum. 
Circa quorum statutum et reformationem aliter procederemus: sed quia intelleximus per nonnullos dignos fide, quod sufficienter per sanctissimum patrem et dominum nostrum, dominum papam Benedictum XII. ordinatum est, supersedimus quantum est de praesenti. 
(B2) De clericis conjugatis dimittentibus habitum et tonsuram. 
Caeterum ordinamus de clericis conjugatis dimittentibus in fraudem habitum et tonsuram, quod taliter puniantur per suos ordinarios, quod in posterum talia non committant. 
(B3) Ut sacerdotes bis aut ter in mense celebrent. 
Porro sacerdotes curam habentes animarum, bis aut semel ad minus Missas celebrent in mense quolibet, ubicumque fuerint, sin autem, superiorum arbitrio graviter puniantur, nisi per causam necessariam excusentur. 
(B4) Ut religiosi et alii ecclesiastici abstineant a mercimoniis. 
Rursus religiosi, sacerdotes, et alii in sacris ordinibus constituti, praesertim sufficienter beneficiati, a mercimoniis, et mercaturis, et aliis saecularibus negotiis abstineant, sub poena excommunicationis. 
(B5) Ut servetur cap. Statutum in 6. de rescriptis. 
Insuper prohibemus, ne conventus, collegia, vel quaecumque personae singulares, litteris apostolicis abutantur: potissime ne adversarios suos in ecclesiam trahant quoquo modo, quocumque colore, contra tenorem illius constitutionis, Statutum, libro sexto, titulo de rescriptis. 
Si qui vero contra fecerint: tum in partes, si sint collegia vel conventus, suspensionis; in singulares vero personas, judices, et consiliarios, si scienter et malitiose fecerint, excommunicationis sententiam proferimus in his scriptis, poenis in dicto capitulo contentis, in suo robore valituris. 
(B6) Ut moniales non comedant aut bibant extra monasteria. 
Praeterea ordinamus, quod moniales non comedant nec bibant extra septa monasteriorum seu prioratum suorum, sive sint civitates, villae, burgi, suburbia: nisi necessitas immineat, aut de licentia superioris: alias contra ipsas, et earum majores seu superiores, durissime procedemus. 
(B7) Ut clerici et religiosi in curiis saecularibus non advocent contra ecclesiasticos. 
Sane quod promoti in sacris, et alii beneficiati, et religiosi, in curiis saecularibus non advocent publice vel occulte contra ecclesiam aliquam, aut personam ecclesiasticam, nisi pro ecclesia aut alia persona ecclesiastica, seu aliis casibus a jure permissis; si vero contra fecerint, excommunicationis sententiam incurrere volumus ipso facto. 
(B8) De religiosis extra religionem morantibus. 
Item declaramus, praelatos, religiosis et religiosas recipientes actu expresse, quod post receptionem morentur, usque ad certum tempus extra religionem sumptibus amicorum, fore simoniacos, et tamquam simoniacos puniendos. 
(B9) De litteris derogamus, aut in juris subsidium. 
Siquidem praecipimus, quod unus officialis alterius, litteras derogamus, aut in juris subsidium, tam in civilibus, quam in criminalibus casibus, recipiat et exequatur. 
Quod si scienter aut malitiose denegaverit, ingressum ecclesiae per mensem sibi noverit interdictum. 
Per abusionem vero vel falsitatem litteras, derogamus, aut, in juris subsidium, per se aut per alium impetrantes, si usi fuerint hujus concilii auctoritate, excommunicationis sententiam incurrere volumus ipso facto. 
(B10) Ne religiosi et clerici teneant focarias. 
Item excommunicamus omnes sacerdotes, religiosos et clericos quoscumque, qui focarias vel alias mulieres, de quibus mala suspicio possit oriri, in domibus propriis vel alibi, unde populus et ecclesia scandalizentur, duxerit retinendas. 
(B11) Ne ecclesiastici ecclesiasticos ad judicium evocent saeculare. 
Praesertim juribus statutis antiquis inhaerere volentes, prohibemus, ne persona ecclesiastica aliam personam ecclesiasticam clericaliter viventem, pro aliquo crimine ad judicium evocet saeculare, vel evocari procuret clam vel palam. 
Quod si secus fecerit: in capitula, vel conventus, suspensionis; et in singulares personas super hoc culpabiles, excommunicationis sententiam ferimus in his scriptis. 
[2] Ex statuto antiquo in praesenti ecclesia edito et diutius observato vendentes et ementes in diebus dominicis sunt excommunicati.
(B12) Contra violantes ecclesiasticam jurisdictionem et libertatem. 
Caeterum quia nonnulli temporale dominium obtinentes, vel saecularis judiciariae potestatis gerentes officium, jurisdictionem, libertatem, immunitatem sanctae matris ecclesiae subvertere nituntur, vel laedere fraudulenter, et astutiis variis exquisitis violare, maxime in casibus, qui sequuntur; videlicet, quod in suis territoriis aliquotiens palam et publice, aliquotiens seorsum ad partem, proclamaverunt et inhibuerunt, in judicio et extra, seu proclamari et inhiberi fecerunt et faciunt quotidie, vel aliquis subjectorum suorum alter alterum ad forum vetitum ecclesiasticum reputantes trahere quoquo modo praesument seu praesumant, seu quod ad illud judicium praeter suum alter alterum non praesumant, et super causis super quibus ipsi possint cognoscere, sic indirecte nitentes impedire volentes recurrere ad forum ecclesiasticum desuper casibus et causis, super quibus ad forum ecclesiasticum spectat cognitio, tam de consuetudine et privilegio, quam de jure; et a causis inchoatis et inceptis in curia ecclesiastica, litigantes, ad desistendum compulerunt pluries et compellunt; ac etiam proelamari et inhiberi fecerunt et faciunt modo simili, ne ipsi subditi, aliquive ipsorum, super recipiendis contractibus ab eis de caetero inhibendis, ad juratos seu notarios curiae ecclesiasticae recurrerent, nec recursum haberent; et quod ipsi jurati seu notarii, contractus ipsos ex tunc recipere nullatenus essent ausi, cum gravium temporalium adjectione poenarum in contrarium facientes; et insuper creditores, ad quorum instantiam debitores excommunicati sunt auctoritate dictae curiae ecclesiasticae, nunc per preces armatas, nunc aliter et aliter, directe et aliquatenus indirecte, compellunt ad consentiendum absolutionibus debitorum; et litteras excommunicatorias seu originales, aut alias sibi ab invitis creditoribus faciunt exhiberi, et exhibitas quandoque lacerant, et faciunt lacerari, aliquando ipsas per se aut alium retinent contra voluntatem hujusmodi creditorum; aliquando acta, maxime citationes, ponunt carceribus, et eas ibidem custodiunt, donec dies assignata in eisdem, sit elapsa, asserentes, quod personas portantes non capiunt, sed litteras, et quod detestabilius est, portitores ipsos interdum capiunt, verberant, et compellunt comedere litteras et sigilla; ut quamplures ex ipsis creditoribus hac de causa, videlicet, quod sibi fecerunt debitores suos sub sigillo dictae curiae ecclesiasticae obligari ad emendam, traxerint, et nituntur trahere omni die. 
Et quod deterius est censendum,  sacerdotes, clericos, et personas ecclesiasticas, quam pluries, que ipsorum uxores, parentes et amicos, fraudulenter retroactis temporibus ceperunt, arrestaverunt, incarcerarunt, capique, arrestari, et incarcerari fecerunt, mandaverunt, et procuraverunt, ac bona etiam eorumdem. 
Item impediunt et impedire conantur, ne in ipsorum districtu extra loca sacra judicia ecclesiastica exerceantur, quod est contra jura expresse, cum in quolibet loco suae dioecesis non exemplo valeat exerceri. 
Rursus conantur impedire in curia ecclesiastica, ut citationes fieri non valeant viva voce. 
Praeterea nolunt, quod sigillum curiae ecclesiasticae, quamvis sit authenticum, plenam fidem faciat coram ipsis. 
Necnon cum ceperunt et incarceraverunt personas ecclesiasticas, licet moneantur, nolunt restituere: sed quandoque de loco in locum extra dioecesim transferunt, ut personas afficiant et affligant. 
Quandoque ab ipsis pecuniam exigunt: et sic abire permittuntur. 
Et quod pejus est, fovent ipsos postmodum, et sustinent ne puniri possint de suis delictis per suum judicem, maxime committentes in curia ecclesiastica falsitatem. 
Caeterum si personae ecclesiasticae, vel quarum punitio et correctio ad judicem ecclesiasticum noscitur pertinere pro suis favoribus, a suis judicibus capiantur, si ad forum saeculare provocent, aut appellant, cogunt saeculares judices ecclesiasticos quod sibi restituantur occasione appellationis frivolae et interjectae; et nihilominus compellunt judices ecclesiasticos ad satisfaciendum sibi de custodia, carcerario, castellagio, seu geolagio, et expensis superfluis factis occasione personarum praedictarum, rursusque quando restituunt, ipsos vituperose remittunt, bonaque mobilia cum eisdem capta retinent, et restituere contradicunt, ac nonnumquam clericos per ipsos captos cum habitu clericali, et tonsura, in carceribus suis tradi faciunt, et indui vestibus radiatis, compellentes eosdem et fraudulenter inducentes ad cognoscendum, se non esse clericos, et ad negandum de facto privilegium clericale. 
Item personas ecclesiasticas per bonorum suorum captionem, et quandoque arrestum corporum et carcerem, si sub eorum sigillis per arresta corporum vel alias fuerint obligatae, suis creditoribus satisfacere compellunt. 
Et si in casu aliquo tales personas per arresta corporum obligatas ad ecclesiasticos remittunt judices: nisi judex ipsas in carcere vel arresto detineat, judicem ipsum, per captionem temporalis principalis debitoris recusantis interdum, et etiam personas ecclesiasticas compellunt ad contribuendum talliis. 
Et nihilo minus ipsarum ecclesiasticarum personarum domorum hostia aperta ad parietem seu murum in fraudem sigillant, aut filum ex transverso hostii ipsarum, cum sigillo in utroque fili capite, apponunt, ne domos valeant intrare, ut sic fatigati, respondeant coram ipsis judicibus saecularibus, in actionibus personalibus, et aliis, in quibus ad ipsos saeculares judices non spectat cognitio respondere recusant, ipsas de facto ponunt in contumaciam, et defectum. 
Et deinde compellunt easdem praemissis modis et aliis ad solvendum emendas occasione praedicti defectus. 
Et insuper cum praedicti judices saeculares requiruntur per ecclesiam imminente necessitate, auxilium suum denegant. 
Sunt etiam nonnulli laici et clerici, qui impediunt et perturbant, quandoque per se, quandoque per alium, seu alias personas et viles et ignotas, collationem et ordinationem domorum Dei et sancti Lazari, in quibus de jure et consuetudine aut privilegio nullum jus pertinet eisdem. 
Admittunt siquidem judices saeculares coram se judicialiter excommunicatos, ad agendum, testificandum et patrocinandum, licet ut tales repellant legitime requirantur: ac exercent jurisdictionem in ecclesiis, seu in earum porticu, et forum seu mercatum tenent in eisdem. 
Item pilorium seu postellum in coemeteriis et locis sacris affigunt et apponunt. 
Clericos quidem, et super criminibus per judicem ecclesiasticum absolutos vel punitos, interdum coram se, super et de eisdem criminibus respondere faciunt et compellunt. 
Et ipsos clericos et personas ecclesiasticas, coram ipsis securitatem et assecuramentum praestare compellunt. 
Quin et incarceratos clericos in carceribus sui ecclesiastici judicis saysunt, et manum suam apponunt, et processum suum canonice finire non sinunt. 
Insuper et personas ecclesiasticas in criminalibus et personalibus actionibus coram se respondere compellunt, et quod gravius est, punire, bannire, et relegare praesumunt. 
Cumque indicitur cessatio per judicem ecclesiasticum in aliquo loco, ideo quia persona ecclesiastica per judicem saecularem detinetur: ponitur temporalitas ecclesiae ad manum saecularem, et sic posita detinetur cum saysina viva, quousque dicta cessatio sit amota. 
Item personas ecclesiasticas, seu earum bona mobilia, per judices ecclesiasticos capi, cum casus exigit, in suis territoriis seu jurisdictionibus non permittunt, nec ibidem arma portari per servientes ecclesiasticorum judicum, cum illuc accedunt pro jurisdictione ecclesiastica exercenda. 
Praeterea judicem ecclesiasticum impediunt in cognitione novalium et vacantium decimarum. 
Denique non solum modis praedictis, sed etiam pluribus aliis, ubi fuerunt, nituntur quotidie jurisdictionem, libertatem, et immunitatem ecclesiasticam turbare et impedire, et etiam impediunt et perturbant adeo, quod judices ecclesiastici jurisdictione sibi notorie competenti, tam de antiqua, et pacifice observata consuetudine, quam de jure, uti non possunt sicut prius. 
Quapropter jurisdictionem et libertatem ecclesiasticam nolentes negligere, sed in sui juris plenitudine quantum cum Deo possumus conservare: statuentes, talia vel similia de caetero fieri prohibemus. 
Si qui vero, quod absit, contrarium fecerint, aut in futurum facient, in praemissis aut aliquo praemissorum, per se aut alium, palam vel occulte, directe vel indirecte, mandaverint, consilium, auxilium praebuerint vel favorem: licet in multis praemissorum casibus excommunicationis sententia a canonibus lata damnabiliter sint ligati: omnes tamen tales et similes et singulos, auctoritate hujus saori concilii, excommunicamus in his scriptis, eorumque familiam, seu conductum, ecclesiastico supponimus interdicto. 
Quibus omnibus ecclesiastica sepultura denegatur. 
Quos omnes et singulos postquam de praemissis constiterit, aut altero eorumdem, nominatim et expresse, sin autem tacitis nominibus, in generali et vulgari, per curatos totius provinciae omnibus diebus Dominicis in Missa excommunicatos denunciari sub poena excommunicationis praecipimus alta voce. 
(B13) A quibus absolvi possint turbatores libertatis et jurisdictionis ecclesiasticae. 
Et quamvis a praedictis omnibus et singulis sententiis volumus quemlibet suffraganeum posse suum subditum, per se vel per alium absolvere: turbatores tamen libertatis et jurisdictionis ecclesiasticae praefatos et similes, per se dumtaxat possit absolvere, aut per ejus officialem vel commissarium super hoc specialem: ita tamen et non alias, si tam judici, cujus cognitio fuerit impadita vel jurisdictio usurpata, quam parti laesae in sui juris prosecutione turbatae de injuriis, damnis, expensis, et interesse prius integraliter fuerit satisfactum: nulla sibi per absolventem libertate, remissione, seu gratia, quantum ad jus partis, valitura. 
Verum ne supradicti jurisdictionis ecclesiasticae turbatores, in suis malitiis inveniant defensores: prohibemus, ne quis clericus, vel persona ecclesiastica, dictis turbatoribus super turbatione hujusmodi ad judicium ecclesiasticum evocatis, quos culpabiles crediderint verisimiliter, patrocinium praestare praesumant, vel consilium seu favorem. 
Quod si fecerint, in ipsos excommunicationis sententiam ferimus in his scriptis. 
(B14) Ut haec statuta publicentur, et sacerdotes curati eorum copiam habeant. 
Item volumus et ordinamus, quod omnia et singula statuta praemissa, quilibet suffraganeorum nostrorum in suis dioecesibus faciant in prima vel secunda synodo publicari: ne ex tunc praetextu ignorantiae aliquis se valeat excusare. 
Item volumus, quod in synodis predictis praecipiatur sacerdotibus curatis, quod eorum quilibet penes se tam in vulgari, quam in Latino, praesertim de statuto edito contra jurisdictionis et libertatis ecclesiasticae turbatores, copiam habeant, ut sibi injuncta fidelius exequantur. 
Haec siquidem quae superius premittuntur inviolabiliter volumus observari: statutis antiquis in suo robore nihilominus duraturis. 
[3] Et quamvis a praedictis omnibus et singulis sententiis volumus quemlibet suffraganeum posse suum subditum per se vel alium absolvere; turbatores tamen libertatis, et jurisdictionis ecclesiasticae praefatos et civiles per se dumtaxat possit absolvere, aut per ejus officialem, vel commissarium super hoc specialem: ita tamen et non aliter, si tam judici cujus cognitio fuerit impedita, vel jurisdictio usurpata, quam parti laesae in sui juris persecutione turbatae de injuria, damnis, et expensis, et interesse prius integraliter fuerit satisfactum, nulla sibi per absolventem in hoc, libertate, remissione seu gratia quam ad hujus partis valitura. 
Verum ne supradicti jurisdictionis ecclesiasticae turbatores in malitiis inveniant deffensores, prohibemus ne quis clericus, vel persona ecclesiastica dictis turbatoribus super turbatione hujusmodi ad judicium ecclesiasticum evocatis, quos culpabiles crediderunt, vel similiter patrocinium dare praesumant, vel consilium seu favorem. 
Quod si fecerint in ipsos excommunicationis sententiam ferimus in eis scriptis. 
Item, volumus et ordinamus quod omnia singula statuta praemissa quilibet suffraganeorum nostrorum in suis dioecesibus faciat in prima vel secunda synodo publicare, ne ex tunc in antea praetextu ignorantiae aliquis se valeat excusare. 
Item, volumus quod in dictis synodis praecipiatur sacerdotibus curatis suis quod eorum quilibet penes se tam in vulgari quam in Latino, praesertim de statuto edito contra jurisdictionis et libertatis ecclesiae turbatores, copiam habeant ut sibi injuncta fidelius exequantur. 
Hoc siquidem firmiter, permanenter et inviolabiliter volumus observari, statutis antiquis in suo robore nihilominus duraturis. 
Ad praemissorum autem omnium fidem et majoris roboris firmitatem habendam his sic statutis et ordinationibus per totum concilium factis: 
Nos dictus archiepiscopus Bituricensis etiam in provinciali concilio praedicto constituti sigillum nostrum; una cum sigillis dictorum nostrorum suffraganeorum apponi fecimus in pendenti. 
Nos vero praefati ROGERIUS Lemovicensis, BERTRANDUS Cadurcensis et ARNALDUS Tutelensis episcopi, sigilla nostra una cum sigillo dicti reverendi patris domini FULCRANDI Dei gratia Bituricensis archiepiscopi ipsi concilio praesidentis praesentibus duximus apponenda. 
Actum et datum in provinciali Bituricensi concilio die jovis ante festum beati Lucae evangelistae continuata a die lunae praecedenti prima die concilii supradicti. 
Anno Domini millesimo trecentesimo trigesimo sexto, indictione 5. pontificatus sanctissimi patris et domini nostri praedicti domini Benedicti papae XII. anno secundo. 
Et de suffraganeis dicti domini archiepiscopi Bituricensis IX. reverendis patribus dominis episcopis Ruthenensi, Vabrensi, S. Flori, Claromontensi, Aniciensi, Mimatensi, Cadurcensi, Sarlatensi, Montis Albani, Lemovicensi, Tutelensi, Et Deus et beata Virgo Maria dirigat ingressus eorum et aliorum presbyterorum sanctae sedis apostolicae obediendorum. 
Amen. 
