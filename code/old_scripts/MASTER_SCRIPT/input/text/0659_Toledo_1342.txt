Prooemium [1].
Egidius, miseratione diuina archiepiscopus Toletanus, Hispaniarum primas et regni Castelle cancellarius, dilectis in Christo archidiaconis, archipresbyteris, uicariis, clericis et capellanis ciuitatis et diocesis Toletane, salutem in Domino.
(1) De concubinis clericorum [2].
Quamuis in constitutione recolende memorie domini fratris Guillielmi, quondam episcopi Sabinensis, in hiis partibus apostolice Sedis legati, que incipit Quia clericorum [3], cueatur expresse quod concubine publice clericorum careant ecclesiastica sepultura, quia tamen in eiusdem constitutionis obseruatione se multi exhibent negligentes, nos, ut periculosa illorum negligentia huiusmodi nostre constitutionis executione suppleatur, uolentes detestabili et horrendo libidinis morbo, prout nobis est possibile, uiam precludere, statuimus ut quicumque publicam clerici concubinam in ecclesia uel cimiterio ecclesiastico sepeliuerit uel sepultare interfuerit, si clericus unum uel plura beneficia ecclesiastica uel capellaniam perpetuam obtinens fuerit, ut suum pena auctorem teneat, nulla etiam monitione premissa, illo beneficio seu beneficiis seu capellania presentis constitutionis auctoritate sit priuatas.
Si uero fuerit temporalis capellanus aut alius clericus qui nondum ecclesiasticum beneficium obtinuerit, capellania predicta dimissa, eo ipso usque ad unum annum reddatur inhabilis ad ecclesiasticum beneficium obtinendum.
Laici quoque qui huiusmodi ecclesiastice sepultare interfuerint, excommunicationis incurrant sententiam ipso facto.
Insuper, ut lubricis luxuriandi materia amplius adimatur, et ipse concubine ab inuio, penitudine ducte, resiliant, statuimus ut si qua aut si que clericorum uel laicorum publice concubine nostram Toletanam aut aliquam aliam ecclesiam, dum diuina officia in ea celebrantur, intrauerint, portarii et clericuli ecclesie nostre et eorum quilibet, ipsam nostram ecclesiam, sacriste uero et clericuli aliarum ecclesiarum, ipsas ecclesias intrantes, uestes quas eedem concubine induerint, exuant, et huiusmodi uestes ipsis portario et clericulis seu sacristis cedant.
Si quis autem ipsas concubinas, ecclesias, ut premittitur, intrantes, ne denudentur defendere presumpserit, eo ipso excommunicationis sententie se nouerit subiacere, a qua, quousque penam unius sacrilegii exsoluerit, minime absoluatur.
Districte omnibus et singulis archipresbyteris et clericis precipientes ut hanc constitutionem singulis diebus dominicis in suis ecclesiis, dum maior populi multitudo conuenerit ad diuina, publicent seu faciant publicari.
(2) De decimis gregum qui in diuersis territoriis pascuntur [4].
Olim super solutione decime fructus gregis qui per anni circulum in diuersis territoriis infra diocesim Toletanam pascitur, plurimis questionibus suscitatis, quamdam meminimus fecisse ordinationem, quam usque ad presentem synodum, que nunc apud Toletum celebratur, uoluimus perdurare.
Nunc quoque ad predictarum questionum materiam amputandam statuimus, predicta synodo approbante, quod si deinceps infra predictam diocesim grex alicuius de uilla uel aldea infra fines seu territorium alterius uille uel aldee pascatur, ibi decime fetus siue agnorum medietas, ubi grex parturit, alia uero medietas parrochiali ecclesie domini illius persoluatur.
Si autem eas pascebat in aliquo populato uel eius territorio, medietas decime casei ibidem, alia uero medietas parrochiali ecclesie domini eiusdem gregis tribuatur; insuper medietas decime lane illi ecclesie infra cuius territorium grex pascitur et tondetur, alia uero medietas parrochiali ecclesie domini illius gregis assignetur, quauis nostra siue predecessorum nostrorum archiepiscoporum Toletanorum constitutione seu consuetudine contraria non obstante.
Volumus tamen quod in locis que uulgariter dicuntur del Abadengo, infra fines territorii seu districtus ciuitatis Toletane consistentibus, agnorum, casei et lane gregis, qui ibi parturierit et tonsus fuerit et caseus qui ibi fiet, undecumque grex fuerit, decima parrochialibus ecclesiis ipsorum locorum integre persoluatur; in locis uero que uulgariter nuncupantur de Regalengo, infra fines territorii seu districtus eiusdem ciuitatis existentibus, in quibus ipsorum commorantium Toleti greges pascuntur et parturiunt, tondentur et lac coagulatur, decime fructus ipsius gregis commorantium Toleti parrochialibus ecclesiis predicte ciuitatis Toletane exsoluantur.
Ita quod per hanc nostram constitutionem quo ad predicta loca del Abadengo et Regalengo, que infra fines territorii seu districtus ciuitatis Toletane existunt nichil innouetur, quin imo in ipsis locis predictorum decima soluatur ut est hactenus fieri consuetum.
Conclusio [5].
Datum apud Toletum, xvi. kalendas Maii, anno Domini millesimo trecentessimo quadragesimo secundo, sub sigilli nostri appensione, in testimonium premissorum.
Martinus Munocii.