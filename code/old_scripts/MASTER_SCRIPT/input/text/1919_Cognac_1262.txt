Constitutiones provinciales factae in synodo apud Cognac, praesidente domino Petro Dei gratia Burdegalensi archiepiscopo, an. Dom. MCCLXII. in primo anno promotionis suae. 
(1) Ut loca in quibus res vel personae ecclesiasticae captae detinentur, subjaceant interdicto. 
STatuimus, et sacri approbatione concilii definimus, quod loca, villae, castra, civitates, sive parochiae, in quibus res ecclesiae aut personarum ecclesiasticarum, vel ipsae personae, captae, raptae, invasae, vel occupatae detinebuntur, nisi monitione praemissa, solvantur vel recredantur, ipso facto subjaceant interdicto: ipsis etiam capientibus, invadentibus, occupantibus, detinentibus, et id fieri procurantibus, excommunicationis sententiae subjacentibus ipso facto. 
Et si forte alibi transferantur, ut aliquando comperimus esse factum, loco illo in quo facta est translatio, subjacente denuo interdicto, primum interdictum nihilo minus in suo robore perseveret. 
Et si ad plura loca translationem contingat fieri, idem duximus observandum. 
(2) De illis qui impediunt jurisdictionem ecclesiasticam. 
Rursus illos qui impediunt quoquo modo, vel procuraverint impedire, ne causae quae ad forum ecclesiasticum de jure vel de consuetudine pertinere noscuntur, in foro ecclesiastico ventilentur, excommunicationis sententiae decernimus subjacere. 
(3) De excommunicatis compellendis. 
Cum quos timor Dei a malo non revocat, poena debet cohibere temporalis: statuimus, quod barones et alii jurisdictionem temporalem habentes, ad compellendum excommunicatos per occupationem bonorum, quae sub sua jurisdictione consistunt, vel alias, redire ad ecclesiae unitatem, per censuram ecclesiasticam compellantur. 
(4) Ut detentores non absolvantur ab excommunicatione, nisi restituant. 
Praedicti vero delinquentes, a dictae excommunicationis sententia nullatenus absolvantur, nisi rerum et personarum facta prius deliberatione et restitutione plenarie, et satisfaciant de expensis, damnis, interesse, et deperditis, tam ipsis passis injuriam, quam etiam ecclesiis et eorum administratoribus, in quibus ob eorum delictum cessatum extiterit. 
(5) Quomodo impediendi, qui publice celebrant Divina durante interdicto. 
Adjicimus: cum erit generale interdictum loci, et denunciatum per ordinarium, videtur posse occurri contra illos, qui celebrant publice Divina non clausis januis, durante interdicto praedicto, hoc modo: ut inhibeatur in quolibet episcopatu generaliter, et specialiter ubi opus erit, quod parochiani et subditi non accedant ad ecclesias suas infra metas parochiae loci interdicti, causa audiendi in eis Divina, durante praedicto interdicto. 
Et si secus egerint, excommunicentur, et excommunicati denuncientur. 
(6) De vicariis non constituendis. 
Cum olim in concilio provinciali fuerit ordinatum, vicarios per archidiaconatus, decanatus, archipresbyteratus, ab archidiaconis, decanis, vel archipresbyteris non constitui, nisi forte ipsis justa causa absentibus, hoc fieret de suorum licentia praelatorum; et nonnulli de praedictis praedictam constitutionem hactenus, prout intelleximus, neglexerint observare: ipsam ex nunc, per interminationem excommunicationis, cui non parendo, tam constituentes, quam constitutos supponimus, inviolabiliter praecipimus observari. 
Adjicientes, ut et ipsi extra fines archidiaconatuum, decanatuum, et archipresbyteratuum, de causis aliquibus cognoscere non praesumant, contra facientibus poenam infligentes eamdem. 
(7) Quomodo debent pronunciari constitutiones provinciales in synodo. 
Statuimus, ut constitutiones provinciales annis singulis in synodis publicentur, et maxime illae, per quas poenae transgressoribus infliguntur. 
