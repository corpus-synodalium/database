Constitutiones Ioannis archiepiscopi Nicosiensis Anno MCCCXX.
In nomine Domini, amen.
Infra scriptae sunt constitutiones et ordinationes factae per reverendum in Christo patrem et dominum, dominum fratrem Ioannem, archiepiscopum Nicosiensem, super emendatione et correctione ac reformatione majoris ecclesiae Nicosiensis, ipsius capituli, ac clericorum Nicosiensium.
Prooemium.
Quia pastoralis curae solicitudo esse debet, et ad hoc illam Deus praeordinavit, ut evellat, dissipet, plantet, et aedificet, et nos, frater Ioannes, archiepiscopus praedictus, ex debito nobis incumbentis officii nostram matricem ecclesiam Nicosiensem visitaverimus secundum modum et formam ecclesiasticarum traditionum, et invenerimus nonnulla emendatione ac eradicatione digna, nonnulla egere reformatione, et aliqua ibi necessario fore aedificanda seu plantanda, quantum cum Deo possumus volentes ea emendare, corrigere, aedificare, seu plantare.
(1) Ut assisii et alii beneficiati quotidie per se officium celebrent in ecclesia.
Ordinamus, statuimus, et mandamus quod omnes assisii et alii beneficiati in dicta ecclesia continue debeant horis consuetis ad dictam ecclesiam accedere ad officium celebrandum per se tantum, et non per hebdomadas, et ad serviendum in ordine suo.
Contra facientes autem poena duplici ejus quae ante consuevit solvi debeant de facto mulctari, nisi infirmitate excusarentur.
(2) De punctatione deficientium.
Item, ordinamus et mandamus quod omnes canonici percipientes praebendam debeant interesse Divino officio diebus singulis, nisi justa de causa excusarentur, de qua eorum conscientias oneramus.
Et tunc clericos suos, quos tenent et debent tenere, mittere teneantur.
Alias autem, si contra fecerint, poena denariorum sex puniantur et punctentur sicut caeteri, et pro eorum clericis ipsorum domini teneantur.
(3) De habitu intra ecclesiam portando.
Item, praecipimus et mandamus quod canonici omnes et assisii et alii beneficiati dictae ecclesiae nullo modo debeant intrare ecclesiam nisi habitu honesto induti, videlicet in hieme: canonici capis, et assisii et alii beneficiati capis; in aestate: superpellicio sive cotta, et canonici cum almutiis.
Et in hoc nullam excusationem seu exceptionem praetendant, poena duorum bysantiorum canonici, et unius bysantii assisii.
(4) De habitu extra ecclesiam.
Item, praecipimus ut tam canonici quam alii clerici beneficiati, sive majoris ecclesiae sive nostrae dioecesis, in habitu corporis et statu mentis et Deo et hominibus studeant placere, ut nec in superstitiosis vestibus aut tonsura intuentium, quorum forma et exemplum esse debent, offendant aspectum, scilicet ut nullus extra domum suam portet guarnachiam deante scissam, seu apertam per terram, nec maspillos de argento seu auro, nisi de panno tantum aut osse, nec capillos habeant descendentes ultra extremitatem ultimam auris.
Et qui post octo dies a die praesentis monitionis inventus fuerit in tali habitu prohibito, poena duorum solidorum pro vice qualibet puniatur.
(5) De anniversariis pro defunctis solemniter celebrandis.
Item, statuimus et ordinamus quod anniversaria quae pro defunctis celebrantur debeant solemniter celebrari ad hoc ut viventes inducantur exemplo pro defunctis oblationes offerre, cum [3] salubris sit cogitatio pro defunctis exorare. [4]
Deficientes autem et contra facientes per illum qui regit chorum debent ad hoc moneri.
Quod si se non correxerit seu emendaverit, parte sibi de anniversario contingenti privatus sit ipso facto, et aliud tantumdem perdat.
(6) De Missa pro defunctis.
Item, quod, sicut scriptum est, omnes morimur, et alibi, quia pro obeuntibus Deus placandus est sacerdotum oblationibus aut carorum eleemosynis, ideo statuimus et ordinamus quod continue in dicta ecclesia majori, post Missam de beata Maria virgine, dicatur Missa pro defunctis in altari beati Martini per illos per quos consuevit fieri.
(7) Ut exeuntes de choro punctentur.
Item, quia multi sunt de assisiis et aliis beneficiatis qui seipsos decipiunt et aliis detrahendi de eis praebent exemplum, exeuntes chorum quasi volentes Missam celebrare et non celebrant, volentes huic morbo salubri remedio providere, volumus quod ille qui punctat defectus in ecclesia punctet omnes exeuntes de choro, et ille qui est in sacristia punctet omnes celebrantes Missam, ita quod si punctatus in choro non reperiatur punctatus in sacristia, poena dupli sicut de aliis defectibus puniatur.
(8) Ut in choro cessent profana colloquia.
Et quod scriptum est, [5] Decet domum Domini sanctitudo, et [6] Domus mea domus orationis vocabitur, sicque in ea debet esse quieta conversatio, Deo grata, inspicientibus placida, quae considerantes non solum instruat, sed reficiat [7].
Idcirco volumus et mandamus quod cessent in choro vana et multo fortius foeda et profana colloquia et confabulationes quaelibet, sive inter se clericos sive ipsi clerici cum aliis.
Qui autem contra fecerit, secreto accusatori stabimus, et poena XII denariorum vice qualibet punietur.
(9) Ut inducantur confitentes in morte relinquere aliquid pro fabrica ecclesiae.
Quia ecclesiam fraudere sacrilegii instar obtinet, et lucrum unius alii in damnum verti non debet, monemus omnes et singulos confessores deputatos et deputandos per magistrum capellanum, et ipsum magistmm capellanum, quod decedentes inducant ad relinquendum ecclesiae nostrae de bonis suis ad opus ecclesiae, et quod in hoc fraudem non committant in faciendo sibi relinqui seu tacite dari.
Ad quam fraudem expellendam et evitandam, volumus et mandamus de omni eo quod tali confessori relictum, seu aliter datum fuerit, medietatem esse debere dictae ecclesiae Nicosiensi, et dictae ecclesiae ad restitutionem teneri, nisi tandumdem dictae ecclesiae fuerit per dictum testatorem relictum.
Quod si quis repertus fuerit fraudem committere occultando tacite datum, in duplo ejus quod acceperit puniatur.
(10) Ut pro confessione, baptismo, extrema unctione, nihil petatur.
Item, statuimus ad hoc ut pauperes non retrahantur a confessione suorum peccatorum ob verecundiam, quia non habent aliquid posse dari, quod sacerdotes deputati ad confessiones audiendas nil ab ipsis poenitentibus et confiteri volentibus in festivitatibus anni principalibus percipiant, etiamsi sponte offeratur.
Quod si secus factum fuerit, eidem a quo percepit quadruplum tanquam male ablatum restituere teneatur.
Idem in baptismo, nisi offeratur in altari a dictis confitentibus et nomine baptizatorum.
In extrema unctione nil petatur, sed si sponte offeratur, licite possit percipere.
(11) Ut qui venerunt ad exequias stent usque ad finem sepulturae.
Et quia non videtur venisse nisi qui usque ad finem steterit, idcirco monemus et hortamur quod omnes clerici qui venerint ad obsequias alicujus defuncti usquequo corpus traditum fuerit sepulturae stare debeant, et quod ille qui habuerit solvere clericis pro ipsa processione solvere debeat in fine sepulturae.
Et non reperto usque ad finem sepulturae nil dare debeat, poena dupli ejus quod solverit sibi imminenti.
(12) De iis qui fraudant suffragia defunctorum.
Cum gravius sit illos fraudare qui eorum suffragio indigent, idcirco cum defuncti suffragia vivorum expectent, monemus ac etiam mandamus quod nullus assisius recipere debeat pecuniam pro Missis defunctorum, nisi pro quot crediderit vere se posse Missam celebrare.
Contra facientes autem Divinum expectent judicium, et nihilo minus nostro arbitrio puniantur.
(13) Ut clerici existentes in choro respondeant Missam celebranti.
Item, statuimus, volumus, et mandamus ut clerici omnes in choro existentes sursum corda ad Deum dicantur habere, tam canonici quam clerici alii existentes in choro respondere debeant sacerdoti celebranti Missam dum celebrat, et ei qui cantat primo in choro, seu locum cantoris tenet.
Contra facientes autem punctentur, sicut de aliis defectibus, et poena quatuor denariorum pro vice qualibet puniantur.
(14) Ut omnes canonici clericos suos teneant.
Item, ordinamus et mandamus quod canonici omnes, tam personales quam alii, suos clericos tenere debeant sicut fuit alias constitutum, dummodo tales teneant qui alias in dicta ecclesia non sint beneficiati nec intitulati, seu aliquid certum pensum de ecclesia seu pro ipsa percipiant.
Contra facientes autem in tantum de suo beneficio puniantur in quantum clerici quos tenere deberent possent commode sustentari.
(15) Ut punctator legaliter officium exerceat.
Item, monemus illum qui habet seu habebit in futurum punctare legaliter suum officium exercere, si Dei et nostram indignationem vitare voluerit.
(16) De lusoribus ad azardum.
Item, monemus omnes et singulos clericos, cujuscumque conditionis et status, fugere tabernas, loca inhonesta, et ludum azardi.
Contra facientes autem nostro arbitrio puniantur.
(17) Ut clerici abstineant a mercimoniis.
Item, quia Dominus vendentes et ementes de templo ejectis, et [1] nemo militans Deo implicat se negotiis saecularibus, [2] idcirco monemus omnes et singulos clericos abstinere a mercimoniis et a negotiationibus seu lucris illicitis nisi quae pro vita tantum ipsorum suffecerint.
Contra facientes autem poena canonica puniantur.
(18) Ut servientes ecclesiae adsint hora congrua.
Item, ordinamus quod tam sacerdotes, quam diaconi, et subdiaconi, et alii clerici qui per hebdomadas servire debent, interesse debeant ad celebrandum et serviendum in sua hebdomada in hora congrua.
Quod si repertus non fuerit, alius pro eo servire debeat in ordine absentis, et habeat et habere debeat a tali absente VI denarios, nisi justa causa fuerit impeditus, quam ante horam Missae decano debeat notificare.
(19) Ut sacerdos in serviendo diaconis praeponatur.
Item, quod quoties Missa celebratur in ecclesia, et aliqui defecerint qui deberent sacerdoti in altari diaconi seu subdiaconi loco servire, ita quod aliquis sacerdos haberet tunc substitui, quod non celebret sacerdos in officio subdiaconatus, nisi fuerit sacerdos qui deberet servire loco diaconi, aliter sacerdos semper in serviendo diaconibus praeponatur.
Qui contra fecerit, renuendo celebrare post sacerdotem puniatur in VI denariis, nisi aliquis ex subdiaconibus seu aliis diaconibus fuerit in ecclesia supradicta.
Lectae et publicatae et pronuntiatae fuerunt praedictae constitutiones in majori ecclesia Nicosiensi, praesentibus, audientibus, et intelligentibus canonicis, assisiis, et clericis ecclesiae praedictae, ad praedictas constitutiones audiendas de mandato supradicti domini archiepiscopi vocatis, et in ipsa ecclesia specialiter congregatis.
Quas quidem constitutiones dictus dominus archiepiscopus mandavit inviolabiliter observari, et exinde confici praesens publicum instrumentum, in praesentia venerabilis viri domini Guillelmi de Antio, canonici plebis sanctae Mariae civitatis ejusdem, dicti domini archiepiscopi officialis, religiosorum viromm fratrum Benedicti de Burgo sancti sepulchri et Iacobi de Urbeveteri, ordinis fratrum Praedicatorum, sociorum domini archiepiscopi supradicti, ac sapientium virorum dominorum Iacobi de Ancona juris utriusque periti, et Michaelis de Antio, medicinae artis professoris, testium et sociorum assistentium domino archiepiscopo supradicto.
Anno Domini a Nativitate ejusdem MCCCXX, Indictione III, tempore domini Ioannis papae XXII, die septima mensis Aprilis.
Et ego Theodinellus magistri Bernardi de Aquasparta, imperiali autoritate judex ordinarius atque notarius, et praedicti reverendi in Christo patris et domini, domini fratris Ioannis, archiepiscopi Nicosiensis, familiaris, et scriba publicus, praedictas constitutiones de mandato dicti domini archiepiscopi legi et publicavi, et in hanc publicam formam redigens, meo solito signo signavi.