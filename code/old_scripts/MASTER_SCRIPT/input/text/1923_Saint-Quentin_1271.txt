(1) Ut praelati mutua non contrahant.
Indemnitatibus ecclesiarum, prout ad nostrum spectat officium, providere volentes, statuimus, ut abbates et alii inferiores praelati ecclesiarum, per litteras suas mutua non contrahant, nisi pro suis et ecclesiae suae negotiis procurandis. 
Qui vero contra hoc fecerint, ipso facto noverint se suspensos.
(2) De ea qui aliquem ab ecclesia abstraxerit. 
De violatoribus ecclesiarum statuimus, ut si quis ab ecclesia aliquem abstraxerit, ab ingressu ecclesiae per annum noverit se suspensum.
(3) De eo qui aliquem in ecclesia interfecerit.
Si quis in ecclesia aliquem interfecerit, quamdiu vixerit, ipso facto ingressu ecclesiae sit privatus, nisi cum ipso per provinciale concilium fuerit dispensatum: salvis aliis poenis quae contra tales in canonicis constitutionnibus continentur.
(4) Ut prioratus debito monachorum numero non defraudentur. 
Si cultum domus Domini creatione novorum ministrorum amplificaverunt reges veteris testamenti, nos novi testamenti pontifices, sustinere non debemus in ecclesia Dei diminui numerum servitorum.
Sane pro certo didicimus, quod quidam abbates prioratuum suorum adeo exhauriunt facultates, quod iidem prioratus debito monachorum numero defraudantur. 
Cum ergo haec non debeamus sub dissimulatione pertransire, statuimus, ut visitationis officium exercentes inquirant inter alia, quotus debet esse numerus servitorum: et si diminutus fuerit, abbati denuntient, ut infra mensem suppleat numerum diminutum, secundum quod possunt facultates eorum sufficere. 
Si vero facere noluerint, per saisitionem bonorum, vel alio modo, secundum quod praelati expedire viderint, compellantur. 
Praecipimus autem ut hoc statutum sine acceptione personarum observetur. 
(5) Ut saeculares magistratus non cogant clericos ad debita Judaeis persolvenda. 
Sacras constitutiones legentibus satis liquet, quod nullam habeant de rebus ecclesiasticis disponendi laici aliquo modo potestatem. 
Verum nobis multorum quaestio patefecit, quod in tantum quorumdam principum saecularium processit temeritas, ut si Judaei conquerantur de aliqua ecclesiastica persona, quod eis sit debitis obligata, statim irrequisito loci praelato, non convictos, nec confessos, per captionem bonorum eorumdem nituntur compellere ad ea debita persolvenda. 
Cum igitur istud manifeste sit contra omnia jura, tam canonica quam civilia, et etiam a ratione discordet, ut inimici crucifixi melioris conditionis sint quam christiani, praecipimus ut praelati, quando in eorum jurisdictione tale quid acciderit, in delinquentes hujusmodi poenam canonicam vigilanter exercere non relaxent, donec non slum de damnis, sed de injuriis satisfecerint competenter. 
