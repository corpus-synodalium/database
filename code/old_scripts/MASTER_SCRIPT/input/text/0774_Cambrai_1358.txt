Sequitur additio facta anno Domini millesimo CCC LVIIIo.
(A15) Sacerdotes et eorum vicesgerentes et alij, qui vice nostra confessiones audiunt, eos qui propositum non habent abstinendj a peccatis nequaquam absoluant, sine penitentia tamen eos non relinquant; sed tamen hoc eos moneant caritatiue, ut jnterim agant quicquid boni possunt, ut Deus corda ipsorum ad veram contritionem et penitentiam jllustret.
(A16) Jtem si quis decanorum nostrorum seu presbiterorum amodo leges Nobis et locorum archidiaconis debitas in suis decanatibus uel parrochijs scienter occultauerint seu fraudem fecerint jn eisdem, quominus jntegre et legittime non persoluantur Nobis et locorum archidiaconis, nisi infra mensem post occultationem et fraudem huiusmodi satisfecerint seu reuelauerint Nobis, ex tunc nouerint se suspensos.
Locus LVIus.
Additio.
(B1) Item statuimus et precipimus omnibus presbiteris curatis et eorum vicesgerentibus, ut ipsi omnes et singulj statuta contra jmpeditores libertatis seu jurisdictionis ecclesiastice, et precipue curie nostre Cameracensis, tam auctoritate synodalj quam prouincialj concilio edita, necnon constitutionem, felicis recordationis domini Bonifacij pape octaui que sic jncipit: Quoniam ut jntelleximus quorumdam justiciarum etc., diebus dominicis uel semel in singulis mensibus, uel saltem septies in anno, in facie ecclesiarum alta et jntelligibilj voce coram clero et populo in lingua materna publicent et exponant; alioquin ad penam decem solidorum turonensium ad opus nostrum et archidiaconorum locorum ab ipso deficiente infra annum suo decano sub pena suspensionis, quam si non impleuerint, incurrant ipso facto, soluendos.
(B2) Jtem statuimus ut quicumque excommunicatus, a Nobis aut officiali nostro absolutus a suo curato in articulo mortis, si conualuerit, nisi infra mensem post conualescentiam Nobis et parti aduerse satisfaciat de offensa, jn pristinam sententiam nouerit se retrusum; et sacerdotes tales denuntient excommunicatos, secundum quod a partibus aduersis fuerint requisitj.
(B3) Item fraudi aliquorum obuiare volentes, prohibemus, ne aliquis presbiter seu executor mandatum nostrum sibj feria sexta ante Pascha, in vigilia et in die Natiuitatis Domini, primo presentatum de excommunicando aliquem nullatenus exequatur.	
(B4) Item reuocamus omnes litteras et gratias generales non perpetuas, cuiuscumque forme seu tenoris existant, quibuscumque personis, sub quacumque causa, a Nobis uel officiali nostro concessas et etiam, quantumcumque in eis contineatur, non obstante reuocatione generalj et specialj a Nobis seu auctoritate nostra facienda.
(B5) Item reuocamus omnes commissiones decanis nostris christianitatum et presbiteris ciuitatis et diocesis Cameracensis et alijs subditis nostris concessas, cognoscendj de causis matrimonialibus et sponsalia ac matrimonialia tangentibus quoquo modo.
Item reuocamus omnem potestatem seu licentiam, si quam nos aut officiales nostri concessimus.
(B6) Justiciarijs secularibus et quibuscumque laycis super arrestatione, captione et detentione clericorum et ecclesiasticarum personarum et bonorum eorumdem.
(B7) Item penitentiarios a Nobis seu auctoritate nostra constitutos et potestatem eis concessam reuocamus.
(B8) Presentia autem statuta, precepta, mandata et prohibitiones a subditis nostris sub pena vigintj solidorum turonensium et alijs penis ad nostrum arbitrium aut officialis nostri Cameracensis, ad opus nostri et archidiaconorum locorum, quotienscumque contrafecerint, precipimus jnuiolabiliter obseruari.
(B9) Item precipimus sub pena vigintj florenorum turonensium ut omnes decani christianitatum infra mensem, et presbiteri parrochiales ciuitatis et diocesis Cameracensis jnfra Natiuitatem sequentem, presencia precepta, statuta et jnhibitiones habeant, quibus eos vtj volumus et mandamus sub penis supradictis.
Cetera statuta penitus reuocamus.
(B10) Item presbiteri parrochiales ad capitula decanorum suorum et eorum conuocationes veniant et intersint, et pareant ordinationibus eorumdem.
Et decanj in suis capitulis partem de statutis synodalibus legi faciant; et sic de capitulo in capitulum, donec omnia statuta infra annum fuerunt plene lecta.