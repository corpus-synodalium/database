Epistola secunda.
Johannes, Dei gracia episcopus Traiectensis, universis et singulis curatis seu ecclesiarum rectoribus, in nostris civitate et dyocesi constitutis, salutem in Domino sempiternam.
Quoniam nonnulli religiosi nostrarum civitatis et dyocesis extra quatuor ordines Mendicantium sine nostra licentia et auctoritate et aliqui dictorum ordinum Mendicantium fratres, non visi nec recepti a nobis nec nobis per eorum superiores presentati, asserentes se per nos ad infrascripta receptos aut ad ea a nobis specialem licenciam optinere, se predicacioni populo immiscent aut quoscunque aut quibuscunque peccatis et commissis passim in foro penitenciali absolvunt, [1] volentes hiis fraudibus obviare,
(1) Mandamus vobis in virtute sancte obedientie ac sub excommunicacionis pena, quatinus predictos religiosos ad predicandum populo et audiendum confessiones vestrorum parrochianorum nullatenus admittatis, nisi nostrarum litterarum patentium fide exhibeant se munitos.
(2) Moneatis insuper publice in ecclesiis vestris omnes et singulos primo 2o 3o, quos nos eciam sub monicione monemus, quatinus post sex dies post publicacionem presentium se predictis predicacioni et audicioni confessionum fidelium minime ingerant, nisi a nobis visi et examinati per nostras litteras meruerint approbari.
Quod si nostris dictis monicionibus non paruerint, in non parentes excommunicacionis sentenciam ferimus in hiis scriptis, quorum absolucionem nobis in posterum reservamus.
Ceterum supra etc.
Datum anno Domini Mo.CCCo.XLIIII, feria quarta post Cantate.