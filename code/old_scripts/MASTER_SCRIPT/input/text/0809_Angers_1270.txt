Idem Nicholaus in synodo Penthecostes anno Domini Mo CCo septuagesimo.
(1) Qualiter mulieres ad purificationem sunt admittende.
Intelleximus quod nonnulle mulieres, maritorum suorum exigente contumacia, ecclesiastico interdicto supposite, necnon plures ex fornicario coitu, seu de adulterio, aut alio illicito parientes, et purificacione post partum indigentes latenter seu clandestine ecclesias ingrediuntur, postquam sacerdotes missarum solempnia inceperint, se facientes a dictis improvisis sacerdotibus purificari.
Propter quod statuimus et prohibemus ne qua mulier ad missam seu purificacionem admittatur post partum, nisi per certum nuncium vel saltem in mane diu antequam pulsetur ad missam, vel die precedenti denunciari fecerit sacerdoti se velle venire ad purificacionem, ut sic deliberacione habita a sacerdotibus, admittendas admittant et repellendas repellant, et hec denuncient sacerdotes parrochianis suis diebus dominicis et festivis in ecclesiis suis in synodo sibi esse iniuncta.
(2) De questoribus.
Verum cognovimus per questores multas falsitates commissas, non solum circa litteras episcoporum, sed eciam circa indulgencias domini summi pontificis.
Nam alii per aliquos juridictionem exercentes sibi faciunt sigillari in chartulis multas indulgencias, de quibus in litteris apostolicis indulgencialibus sibi concessis mencio aliqua non habetur, alii vero per predictos obtinent sigillari sibi transcripta litterarum dyocesanorum, in quibus quandoque transcriptis falso aliqua apponuntur, que in dyocesanorum litteris nullatenus continentur.
Propter quod ordinamus quod nulle chartule admittantur a sacerdotibus, nisi sigillo nostro vel officialis nostri fuerint sigillata.
(3) De matrimonio contrahendo.
Injungimus rectoribus ecclesiarum et capellanis eorundem ut si que persone sint in eorum parrochiis habiles ad nubendum qui sese invicem commisceant carnaliter, quod iidem rectores seu capellani eosdem non compellant sese ad abjurandum, sed eosdem inducant blandis sermonibus prout potuerint, ut unus alteri promittat, quod quia primum carnaliter se commiscuerint, ex nunc consenciant ad invicem unus in aliam nomine matrimonii, si sancta Ecclesia possit consentire.