Petras miseratione divina episcopos Cameracensis, universis et singulis presbyteris, capellanis, curatis et non curatis, ac parochialium ecclesiarum rectoribus, necnon notariis et tabellionibus publicis per civitatem et diocesim nostras Cameracenses ubilibet constitutis, salutem in Domino, et mandatis nostris firmiter obedire.
Quia ad nostrum quod dolenter, et non sine cordis amaritudine et dolore accepimus [1] fama publica referente et denuntiante clamore, quae sine gravi scandalo pertransiri non possunt, nec ulla tergiversatione celari, pervenit auditum, quod quamplures personae ecclesiasticae, canonici, capellani, et vicarii ecclesiarum collegiatarum, necnon etiam parochialium ecclesiarum nostrarum civitatis et dioecesis Cameracensis curati et rectores, in nostris civitate et dioecesi Cameracensi super aliis suis beneficiis moram trahentes et residentes, ipsorumque vices gerentes et capellani, non attendentes quod extrema libidinis turpitudo non solum mentem exterminat, sed etiam corpus enervat; non solum etiam foedat animam, sed foedat personam, et est familiaris inimicus non procul habitans, sed prope, non extra, sed intra nam virtus in lumbis ejus [2] quodque numquam fugit, nisi quando fugatur, nec mactatur, nisi quando maceratur; aetatem corrumpit, omnem sensum confundit, omnem gradum pervertit, invadit etiam senes et juvenes, prudentes et simplices, superiores et inferiores; et ad ultimum etiam ipsas personas ecclesiasticas, et sacerdotes, qui nocte venerem amplexantur, et mane virginem venerantur turpe quidem dictu, sed turpissimum factu dici liceat, ut agi non valeat [3], nocte filium veneris agitant in cubili, mane filium virginis ostendunt in altari nec ejus multiplices species valent explicari [4], in publica fornicatione, tenentes secum in suis domibus suas concubinas, et mulieres publice suspectas, in scandalum plurimorum cohabitant simul copulati, eisdem domo, mensa et lecto, residendo ac si essent vir et uxor matrimonialiter conjunct; proles super terram gradientes ex hujusmodi suis concubinis susceptas, una cum eisdem in suis domibus publice secum habendo et tenendo, sacramentum matrimonii et canonicas sanctiones multipliciter per hoc vilipendendo, in maximum suarum animarum periculum, jurisdictionis ecclesiasticae ac honestatis praejudicium, jacturam et gravamen, poenas et sententias juris et statutorum tam provincialium quam synodalium in tales ac talia damnabiliter perpetrantes auctoritate latas incurrendo, ac per praemissa gravissime deliquendo et excedendo. 
Cum igitur plures ipsorum sint tam adulteri quam fornicarii, et nobis datus sit gladius ad faciendum vindictam in talibus, ne nobis quidem improperetur illud Apostoli verbum: [5] Libenter suffertis [6] insipientes, cum sitis ipsi sapientes; [7] [8] et ut ipsi hujusmodi vitio abominabili irretiti a talibus se abstineant, et impuniti non remaneant, cum impunitas sit nutrix incestus, fornicationis et adulterii, filia negligentiae, mater contumaciae, praembula mortis aeternae, peccati radix, et inferni finaliter praeparatrix per impunitatem vero impiorum malitia convalescit, per hanc in suis stercoribus miseri computrescunt, atque peccatorum suorum hibendo urinam, cum malefecerint gloriantur [9] ipsique hujusmodi vitio irretiti sententiam suspensionis et excommunicationis a jure et statutis provincialibus et synodalibus in eos latam non timeant: nos Petrus Cameracensis episcopus prelatus, tenore presentis nostri statuti, statuimus et ordinamus, ut nullus personarum ecclesiasticarum, canonicarum, capellanorum, et vicariorum praefatarum ecclesiarum collegiatarum et aliarum superius declaratorum, in domo sua, loco habitationis suae, subve servitio, seu domo sibi contigua, concubinam, seu mulierem suspectam de caetero teneat seu habeat, tenere seu habere presumat. 
Contrarium vero facientes, in his scriptis monemus, et per vos omnes et singulos, quibus presentes nostre litterae diriguntur, vobis haec districte praecipiendo, moneri autoritate nostra volumus et mandamus, primo, secundo, et peremptorie, sub juris, suspensionis et excommunicationis poenis, ut infra sex dies post monitionem et publicationem presentium litterarum nostrarum et nostri praesentis statuti sibi factam proxime sequentes, quorum duos pro primo, duos pro secundo, et reliquos duos dies pro tertio et peremptorio termino ac monitione canonica, eisdem et eorum cuilibet assignamus, hujusmodi suas concubinas et mulieres suspectas licentient, et ab ipsorum domo et societate et servitio penitus et omnino, absque ulteriori de caetero cum eisdem sub eodem tecto cohabitatione seu comessatione, expellant et removeant. 
Alioquin contra ipsos, et eorum quemlibet non parentes, ad hujusmodi juris, suspensionis et excommunicationis sententias et poenas, lapso dictorum sex dierum spatio, declarandas, et alias prout fuerit juris, procedemus. 
Volumus insuper, statuimusque et decernimus quod omnes et singuli non parentes, una cum poenis et sententiis superius enarratis, per nos declarandis, a perceptione fructuum beneficiorum et ecclesiarum, nec non distributionibus quibuscumque, ipso facto suspensi et privati sint, pro toto tempore quo ipsas suas concubinas seu mulieres suspectas, lapsis dictis sex diebus, secum detinuerint, et per duos menses sequentes; quodque tales ad perceptorum restitutiones teneantur, quae per ipsos, seu eorum alterum, ipso lacto suspensionis et privationis tempore pendente, percepta fuerint: si fuerint in aliqua dictarum ecclesiarum collegiatarum beneficiati, mediatim fabricae ecclesiae, mediatim nobis ad opus eleemosynae nostrae; si vero rectores parochialium ecclesiarum fuerint, mediatim matriculariis parochialis ecclesiae ad opus fabricae ejusdem, et mediatim nobis ad opus eleemosynae nostre committentes et applicantes, converti et applicari volumus et mandamus, sine remissione quacumque facienda; ita quod nulli de eisdem fiat gratia. 
Et nihilominus tales non parentes taliter puniemus, quod caeteris cedent in exemplum. 
Hujusmodi autem praesentes litteras nostras et presens nostrum statutum, seu ejus copiam quod observari et teneri, ac tantam roboris et efficaciae firmitatem, ac si distincte, specificeque et nominatim moniti ad eorum proprias personas fuissent et essent contrarium facientes, habere et obtinere decernimus et volumus [10] ne tales hujusmodi vitio fornicationis, incestus et adulterii irretiti ignorantiae causam praetendere valeant, valvis cathedralis, sanctae Crucis, et sancti Gaugerici Cameracensis ecclesiarum affigi, et per vos omnes et singulos superius nominatos quibus diriguntur, executione debitae demandari volumus et mandamus taliter vos in praemissis habentes, quod de negligentia non valeatis redargui, quinimo potius de diligentia commendari.
Datum Cameraci in nostro episcopali palatio, anno Domini MCCCXCVIII, feria II. Post dominicam in Ramis palmarum, XXIV. die mensis Martii.
