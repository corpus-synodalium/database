Ad perpetuam rei memoriam profuturam in perpetuum, et tenendam, nos Robertus miseratione divina Remensis archiepiscopus in nostro provinciali concilio, quod apud Compendium nostrae Remensis provinciae, anno Domini MCCCIII, die Veneris post festum Circumcisionis ejusdem, universis suffraganeis nostris ad hoc, ut moris est, convocatis, et praesentibus veneralibus fratribus Geraldo Suessionensi , Gazone Laudunensi, Simone Belvacensi, Geraldo Atrebatensi, Guidone Silvanectensi, Guillelmo Ambianensi, Joanne Morinensi, et Cameracensi episcopis; necnon dilectis suis magistris Guielchino Noviomensis, et Joanne Tornacensis, venerabilium fratrum episcoporum vicariis; et magistro Hugone procuratore venerabilis fratris nostri Catalaunensis episcopi, licet minus competenter instructo, tamen hac vice de gratia admisso, extitit celebratum: nonnullis ecclesiarum, et personarum ipsarum oppressionibus, injuriis, et offensis, ad nostiam deductis notitiam, et eidem concilio reseratis; deliberatione super his in ipso concilio habita pleniore, de totius concilii providentia unanimi et concordi, juxta negotiorum ingruentiam et temporis qualitatem, super eisdem injuriis pro defensione libertatis ecclesiasticae adhibere curavimus opportuna remedia, quae sequuntur.
(1) Ut excommunicati, et qui clandestina matrimonia fecerint, procuraverint, iis interfuerint, ad divina non admittantur, nec eorum corpora ad ecclesiasticam sepulturam. 
In primis igitur statuimus et decernimus auctoritate concilii ejusdem, quod cum in canonibus tam antiquis quam noviter editis, sit statutum; ne quaevis saeculares, religiosae, exemptae, et non exemptae personae, excommunicatos et interdictos nominatim et publice, ad divina, neve corpora defunctorum talium ad ecclesiasticam sepulturam admittant: alioquin talibus ab ipsis canonibus est ingressus ecclesiae interdictos; ut tam salubria statuta publfcentur frequenter. 
Adjicientes praesentis auctoritate concilii, quod omnes et singuli, cujuscumque status, dignitatis, professionis, aut conditionis existant, qui talibus divinis celebrandis et sepulturis faciendis interesse praesumpserint; et qui opem in his, auxilium praestiterint et favorem, post mensem a tempore publicationis praesentium in singulis dioecesibus Remensi provinciae faciendae, excommunicationi subjaceant ipso facto.
Simili sententia percellentes omnes et singulos, qui matrimonia clandestina fecerint, seu contraxerint, aut procuraverint fieri, seu ipsis praesumpserint interesse. 
(2) Ut tallim et collecta non imponantur, clericis sub praetextu quod sint mercatores. 
Item, quia nonnulli servientes temporalium dominorum, et justitiae laicalis, asserentes pro suo debito, clericos tam non uxoratos quam uxoratos qui tamen cum unica et virgine contraxerunt [1] esse publicos mercatores, tallias et collectas imponunt eisdem, et extorquent ab eis invitis, quanquam clericaliter vivant, nullis se mercimoniis implicantes: ac moniti auctoritate ordinariorum locorum ut desistant, recusant parere; quamquam offeratur eisdem, ut facta fide coram ipsis ordinariis, quod dicti clerici sunt tales manifesti mercatores, tallias et collectas hujusmodi permittantur levare; ipsi tamen judicis et partis officio fungentes, cognitionem super hoc sibi vindicant, et assumunt. 
Et quia de his, ut asserunt, sibi constat, bona clericorum dictorum mobilia capiunt, vendunt et detrahunt in magnum praejudicium et gravamen ipsorum. 
Pro modo etiam omnium facultatum ipsorum clericorum, licet in minimo solum eos asserant mercatores, tallias et collectas imponunt et extorquent ab eis: nos vero attendentes praemissa fieri contra libertates et consuetudines ecclesiasticas notorias, novas et antiquas, talia amodo fieri prohibemus; alioquin post mensem a tempore publicationis praedictae, omnes illos et singulos qui talia amodo facere, procurare, mandare, aut facta suo nomine rata habere, auxilium, consilium, opem vel favorem, clam vel palam, praestare presumpserint, auctoritate predicti concilii, monitione tamen competenti praemissa, excommunicamus in his scriptis.
(3) Ut qui excommunicationis sententiam sustinuerunt per biennium, nisi in extremis satisfecerint, careant ecclesiastica sepultura. 
Item, quia non caret nota haereticae pravitatis, in contemptum potestatis et clavium sanctae matris Ecclesiae, excommunicationis sententiam quamvis catholicam in se latam sustinere, praesertim per annum et amplius: volentes canceri huic vulneroso, ne sui contagione corrumpat alios, et pernicioso seducat exemplo, ignitum quod superest injicere ferrum; statuimus auctoritate praesentis concilii, ut tales qui taliter excommunicationem in se latam sustinuerint, careant ecclesiastica sepultura, nisi saltem in extremis se poenituerint, et ad condignam satisfactionem venerint et emendam.
(4) Quod excommunicatis, qui vocali ad synodum, non comparuerunt, indicatur purgatio canonica tamquam de haeresi suspectis.
Item, cum excommunicati per biennium et amplius ad praesens concilium sint vocati, peremptorie et personaliter responsuri super tanto excessu, qui notam seu speciem haeresis non evadit; qui non venerint, nec apparuerint per idoneos responsales, ipsos omnes et singulos reputamus contumaces: purgationem eis omnibus et singulis, quos sic suspectos habemus de haeresi indicentes canonicam; ad quam praestandam secundum juris formam, ipsos et singulos eorum suis singulis dioecesanis, termino super hoc competente praefigendo eisdem ab ordinariis supradictis, decernimus teneri. 
(5) Quod ecclesiastici contenti sint jusculo et duobus ferculis, nisi superveniant magnates.
Diligenti deliberatione habita, honestate considerata, et ut a superfluitatibus abstineatur, statuimus ut omnes et singulae personae ecclesiasticae Remensis provinciae in singulis conviviis sint contentae potagio et duobus ferculis sine fraude, nisi magnitudo personarum supervenientium aliud requirat, et tunc cum praedictis poterunt uti aliquo intermedio ferculo; ita quod si in conviviis hujusmodi, reges, duces, comites, barones et alios excellentes contigerit interesse, praesenti statuto minime sint astricti. 
Si quis vero contra praemissa vel aliquod praemissorum attentaverit, vel attentare praesumpserit, poena puniatur condigna. 
Quae omnia redigi fecimus in scripturis, et in ipso concilio solemniter promulgari: praecipientes districtius et mandantes auctoritate dicti concilii universis et singulis personis provinciae Remensis, quatenus quae taliter pro defensione libertatis ecclesiasticae, et ipsarum ecclesiarum statu pacifico duximus ordinanda, prout superius continentur, servent et teneant illibata.
In quorum testimonium et munimen, sigillum nostrum, una cum sigillis dictorum praesentium suffraganeorum, praesentibus duximus apponendum. 
Et nos praedicti praesentes suffraganei, sigilla nostra una cum sigillo praedicti reverendi patris, in praemissorum testimonium duximus apponenda.
Datum anno et die Veneris supradictis